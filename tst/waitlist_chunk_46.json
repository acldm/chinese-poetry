[
  {
    "source_file": "poet.song.48000.json",
    "title": "再和三首  其二",
    "author": "蘇轍",
    "paragraphs": [
      "燕窠泥土一春銜，慚愧封侯止立談。",
      "舊隠尚聞存竹徑，歸休但要葺茅庵。",
      "釣船夢想沿溪泛，酒盞遥思向日酣。",
      "强欲遲留依幕府，吳公行恐召河南。"
    ],
    "added_time": "2026-01-03 11:38:36"
  },
  {
    "source_file": "poet.tang.24000.json",
    "title": "奉酬淮南牛相公思黯見寄二十四韻",
    "author": "白居易",
    "paragraphs": [
      "白老忘機客，牛公濟世賢。",
      "鷗棲心戀水，鵬舉翅摩天。",
      "累就優閑秩，連操造化權。",
      "貧司甚蕭灑，榮路自喧闐。",
      "望苑三千日，台階十五年。",
      "是人皆棄忘，何物不陶甄。",
      "籃轝遊嵩嶺，油幢鎮海壖。",
      "竹篙撑釣艇，金甲擁樓船。",
      "雪夜尋僧舍，春朝列妓筵。",
      "長齋儼香火，密宴簇花鈿。",
      "自覺閑勝鬧，遙知醉笑禪。",
      "是非分未定，會合杳無緣。",
      "我正思楊府，君應望洛川。",
      "西來風褭褭，南去雁連連。",
      "日落龍門外，潮生瓜步前。",
      "秋同一時盡，月共兩鄉圓。",
      "舊眷交歡在，新文氣調全。",
      "慙無白雪曲，難荅碧雲篇。",
      "金谷詩誰賞，蕪城賦衆傳。",
      "珠應哂魚目，鉛未伏龍泉。",
      "遠訊驚魔物，深情寄酒錢。",
      "霜紈一百疋，玉柱十三弦。",
      "楚醴來尊裏，秦聲送耳邊。",
      "何時紅燭下，相對一陶然。"
    ],
    "added_time": "2026-01-03 11:39:28"
  },
  {
    "source_file": "poet.tang.46000.json",
    "title": "老將",
    "author": "齊己",
    "paragraphs": [
      "破虜與平戎，曾居第一功。",
      "明時不用武，白首向秋風。",
      "馬病霜飛草，弓閑鴈過空。",
      "兒孫已成立，膽氣亦英雄。"
    ],
    "added_time": "2026-01-03 11:40:47"
  },
  {
    "source_file": "poet.tang.46000.json",
    "title": "城中示友人",
    "author": "齊己",
    "paragraphs": [
      "久與寒灰合，人中亦覺閑。",
      "重城不鎖夢，每夜自歸山。",
      "雨破冥鴻出，桐枯井月還。",
      "唯君道心在，來往寂寥間。"
    ],
    "added_time": "2026-01-03 11:40:47"
  },
  {
    "source_file": "poet.tang.46000.json",
    "title": "送友人遊湘中",
    "author": "齊己",
    "paragraphs": [
      "懷才難自住，此去亦如僧。",
      "何處西風夜，孤吟旅舍燈。",
      "路沿湘樹疊，山入楚雲層。",
      "若有東來札，歸鴻亦可憑。"
    ],
    "added_time": "2026-01-03 11:40:47"
  },
  {
    "source_file": "poet.tang.46000.json",
    "title": "經費徵君舊居",
    "author": "齊己",
    "paragraphs": [
      "高眠當聖代，雲鳥未爲孤。",
      "天子徵不起，閑人親得無。",
      "猿猱狂欲墜，水石怪難圖。",
      "寂寞荒齋外，松杉相倚枯。"
    ],
    "added_time": "2026-01-03 11:40:47"
  },
  {
    "source_file": "poet.tang.46000.json",
    "title": "嚴陵釣臺",
    "author": "齊己",
    "paragraphs": [
      "夫子垂竿處，空江照古臺。",
      "無人更如此，白浪自成堆。",
      "鶴靜尋僧去，魚狂入海迴。",
      "登臨秋值晚，樹石盡多苔。"
    ],
    "added_time": "2026-01-03 11:40:47"
  },
  {
    "source_file": "poet.song.49000.json",
    "title": "次韵姚道人二首  其一",
    "author": "蘇轍",
    "paragraphs": [
      "西山學採薇，東坡學煮羹。",
      "昔在建城市，豈復衣冠情。",
      "朋友日已疏，止接盲趙生。",
      "嗇智徇所安，元氣頼以存。",
      "時於星寂中，稍護亂與昏。",
      "河流發九地，欲挽升天門。",
      "枉用十年力，僅餘一燈溫。",
      "老病竟未除，驚呼欲狂奔。",
      "何日新雨餘，得就季主論。"
    ],
    "added_time": "2026-01-03 11:40:53"
  },
  {
    "source_file": "poet.tang.3000.json",
    "title": "奉和立春遊苑迎春應制",
    "author": "閻朝隱",
    "paragraphs": [
      "管籥周移寰極裏，乘輿望幸斗城闉。",
      "草根未結青絲縷，蘿蔦猶垂綠帔巾。",
      "鵲入巢中言改歲，燕銜書上道宜新。",
      "願得長繩繫取日，光臨天子萬年春。"
    ],
    "added_time": "2026-01-03 11:41:23"
  },
  {
    "source_file": "poet.song.64000.json",
    "title": "蕭朝散惠石本韓幹馬圖馬亡後足",
    "author": "張耒",
    "paragraphs": [
      "世人怪韓生，畫馬身苦肥。",
      "幹寧忍不畫驥骨，當時廄馬君未知。",
      "開元太平國無事，戰馬卷甲飽不騎。",
      "玉關橐駝通萬里，長安第宅連諸姨。",
      "笙歌錦繡遍一國，六龍長閒空食粟。",
      "霜甜秋草沙苑遊，日暖春波渭川浴。",
      "脽圓腰穩目生光，細尾豐膺毛帖肉。",
      "珠鞍玉鐙驕不行，豈有塵埃侵四足。",
      "韓生丹青寫天廄，磊落萬龍無一瘦。",
      "豈知車下骨如牆，饑食草根刺傷口。",
      "君家古圖纔半身，千里騰驤已有神。",
      "迴身側顧不無意，剪騣絡頭嗟失真。",
      "君不見太宗戰馬拳腹毛，身騎此馬縛羣豪。",
      "龍虎精神金鼓氣，豈有閑地供脂膏。",
      "至今畫圖快胸臆，想見虬鬚親破賊。",
      "那知但愛廄中肥，漁陽筋脚蹄如石。",
      "神駒入水隨烟雲，蜀山石路無行人。",
      "六驥悲鳴足流血，騎騾遺事一酸辛。"
    ],
    "added_time": "2026-01-03 11:41:38"
  },
  {
    "source_file": "poet.song.75000.json",
    "title": "予與故人别因得寄詩三十韻走筆答之",
    "author": "釋德洪",
    "paragraphs": [
      "天不逸羣君獨立，洞徹心胸秋色入。",
      "於中堆積萬卷餘，筆力至處風雷集。",
      "刃游理窟無全牛，端與腐儒到固執。",
      "昔年囊綻露微鋩，已陟雲梯最高級。",
      "縱令大醉賦凌雲，玄珠閉眼從頭拾。",
      "森張秀骨真神駒，顧盻絕塵那可縶。",
      "□□亦是個中流，恨不識君只依悒。",
      "西園道人工文章，覽詩愧歎不復習。",
      "野僧頑鈍誰比數，而得聽君論軻伋。",
      "别來三月鄙吝萌，閙聞傳習新詩什。",
      "翻瀾妙語驚倒人，氣燄霜鋒光熠熠。",
      "此詩初得喜未展，烏鳴下啄雞得粒。",
      "初如積水窺落霞，淺碧穠紅相間輯。",
      "又如霜曉聽邊風，十萬軍聲何翕翕。",
      "筆鋒正鋭物象貧，降旌狼籍詩魔泣。",
      "嶔嶔太白不得儔，倔强退之自莫及。",
      "蠅頭細字好生書，爲君卷束藏幽笈。",
      "嗟予衰老百無能，園圃自鋤瓶自汲。",
      "人間萬事一笑空，流年忽忽將三十。",
      "形骸念念非昔人，暗中負去何其急。",
      "朅來蹇剥猶可哂，兩眼欲昏愁淚澀。",
      "擎盂専作口腹謀，骨立侯門聽與給。",
      "舊山歸去成蹉跎，半年飄泊留城邑。",
      "詩源荒涸如廢池，淺穴敗隄微有濕。",
      "不量更擬和陽春，枯木鑽膏竹瀝汁。",
      "夜樓無語立西風，月華如水清堪挹。",
      "君居若耶溪水東，我舍秋河半山隰。",
      "露冷亦應思故人，篋有緹衣餘十襲。",
      "碧光當户應可掬，頑翠撐天空嶪岌。",
      "撚須落日意無窮，片片催詩暮雲歙。",
      "知君今作蟠泥翁，頭角那能久埋戢。",
      "妙齡素有廊廟具，破衮煩君重補緝。",
      "我亦東西南北人，從君預可揩杖笠。",
      "早晚風雲際會時，雷震一聲龍起蟄。"
    ],
    "added_time": "2026-01-03 11:41:59"
  },
  {
    "source_file": "poet.song.75000.json",
    "title": "蒲元亨畫四時扇圖",
    "author": "釋德洪",
    "paragraphs": [
      "畫工妙物無不可，誰能筆端自忘我。",
      "醉蒲睡著呼不聞，但見解衣盤礴臝。",
      "起來潄墨滋破硯，霜綃只尺開紈扇。",
      "點綴四時無不有，但覺眼前紅綠眩。",
      "雲破連峰青碧開，林梢時復見樓臺。",
      "斷橋落日空流水，爲問秦人安在哉。",
      "春山杳靄知何處，夏木森森蔽雲雨。",
      "秋陰未破雪滿山，笑指千峰欲歸去。",
      "看山對客憶蛾眉，客去愁多自不知。",
      "滿眼匡廬看畫軸，平生坐媿虎頭癡。",
      "萬事浮雲定何有，白鶴歸來千載後。",
      "江山長在身世忙，歲月不移舟壑走。",
      "對此未歸心欲折，借君玉斧修圓月。",
      "會看談笑滿清風，詎使人間畏炎熱。"
    ],
    "added_time": "2026-01-03 11:41:59"
  },
  {
    "source_file": "poet.tang.10000.json",
    "title": "釋悶",
    "author": "杜甫",
    "paragraphs": [
      "四海十年不解兵，犬戎也復臨咸京。",
      "失道非關出襄野，揚鞭忽是過胡城。",
      "豺狼塞路人斷絕，烽火照夜屍縱橫。",
      "天子亦應厭奔走，羣公固合思升平。",
      "但恐誅求不改轍，聞道嬖孽能全生。",
      "江邊老翁錯料事，眼暗不見風塵清。"
    ],
    "added_time": "2026-01-03 11:42:40"
  },
  {
    "source_file": "poet.tang.12000.json",
    "title": "山中酬楊補闕見過",
    "author": "錢起",
    "paragraphs": [
      "日暖風恬種藥時，紅泉翠壁薜蘿垂。",
      "幽溪鹿過苔還靜，深樹雲來鳥不知。",
      "青瑣同心多逸興，春山載酒遠相隨。",
      "却慙身外牽纓冕，未勝杯前倒接䍦。"
    ],
    "added_time": "2026-01-03 11:42:48"
  },
  {
    "source_file": "poet.song.77000.json",
    "title": "句  其四",
    "author": "釋德洪",
    "paragraphs": [
      "梢橫波面月搖影，花落尊前酒带香。"
    ],
    "added_time": "2026-01-03 11:42:49"
  },
  {
    "source_file": "poet.song.98000.json",
    "title": "春雪",
    "author": "李彌遜",
    "paragraphs": [
      "繁雲初弄日，累靄漸韜霞。",
      "夜色連空迥，春英入望賒。",
      "白霓分羽衛，青女亂簪珈。",
      "栩栩思輕蝶，飛飛欲盡花。",
      "瓊瑰纔瑣屑，龍鳯忽交加。",
      "騁歲邀難駐，便輕去莫遮。",
      "似因風伯力，偏助水官夸。",
      "闊布漫天陣，低成匝地窪。",
      "升階方浸潤，投隙任欹斜。",
      "雜遝爭排拶，縱横類攫拏。",
      "怙陰方洶洶，畏日尚譁譁。",
      "遇坎寧辭險，投荒忽匿瑕。",
      "誰能問畛域，何處辨隆窊。",
      "眺遠眸增眩，驚深吻盡呀。",
      "勢包誇海若，功蓋補天媧。",
      "賦象隨形巧，嘘枯與物華。",
      "黏枝拳宿鷺，拆竹響翻鴉。",
      "逕没虫書蘚，灘平鳥篆沙。",
      "凍池靜鳬鶩，凍草伏麋麚。",
      "弱柳封腰束，停莎老髻丫。",
      "圓方雜圭璧，牝牡失驪騧。",
      "砌走馮夷蚌，簷垂白帝蛇。",
      "趨明驚吏愕，唱曉誤雞啞。",
      "表沴愁交積，占豐信有涯。",
      "平施入穮蓘，餘潤到蓬葭。",
      "穫早車應稇，稌多壟看秅。",
      "沽帘迎路矗，賽鼓集祠撾。",
      "梁苑曾延客，藍橋正憶家。",
      "劍歌悲雜缶，陶飲樂勝吁。",
      "更覓劉义伴，相從詠雪車。"
    ],
    "added_time": "2026-01-03 11:42:55"
  },
  {
    "source_file": "poet.song.81000.json",
    "title": "再登隱天閣",
    "author": "盧襄",
    "paragraphs": [
      "好在滄州趣，青蘋入眼多。",
      "落紅隨水盡，啼鳥奈春何。",
      "生事詩千首，功名印幾窼。",
      "如何喚禪伯，軟語坐盤陀。"
    ],
    "added_time": "2026-01-03 11:42:56"
  },
  {
    "source_file": "poet.tang.54000.json",
    "title": "兵要望江南 占日第十一（京本列第六○五十六首） 十五",
    "author": "易靜",
    "paragraphs": [
      "日中暈，日被白虹穿。",
      "天下大兵看即（京本作「帥」）起，又兼烈士報仇冤，奮怒氣沖天。",
      "（荆軻入秦時有此兆。",
      "）。"
    ],
    "added_time": "2026-01-03 11:43:27"
  },
  {
    "source_file": "poet.tang.44000.json",
    "title": "送清散遊太白山",
    "author": "無可",
    "paragraphs": [
      "卷經歸太白，躡蘚別蘿龕。",
      "若履浮雲上，須看積翠南。",
      "倚身松入漢，瞑目月離潭。",
      "此境堪長往，塵中事可諳。"
    ],
    "added_time": "2026-01-03 11:43:32"
  },
  {
    "source_file": "poet.tang.18000.json",
    "title": "韓十八侍御見示岳陽樓別竇司直詩因令屬和重以自述故足成六十二韻",
    "author": "劉禹錫",
    "paragraphs": [
      "楚望何蒼然，曾瀾七百里。",
      "孤城寄遠目，一寫無窮已。",
      "蕩漾浮天蓋，四環宣地理。",
      "積漲在三秋，混成非一水。",
      "冬遊見清淺，春望多洲沚。",
      "雲錦遠沙明，風煙青草靡。",
      "火星忽南見，月硤方東迤。",
      "雪波西山來，隱若長城起。",
      "獨專朝宗路，駛悍不可止。",
      "支川讓其威，蓄縮至南委。",
      "熊武走蠻落，瀟湘來奧鄙。",
      "炎蒸動泉源，積潦搜山趾。",
      "歸往無旦夕，包含通遠邇。",
      "行當白露時，眇視秋光裏。",
      "曙色未昭晰，露華遙斐舋。",
      "浩爾神骨清，如觀混元始。",
      "北風忽震盪，驚浪迷津涘。",
      "怒激鼓鏗訇，蹙成山巋硊。",
      "鵾鵬疑變化，罔象何恢詭。",
      "噓吸寫樓臺，騰驤露鬐尾。",
      "景移羣動息，波靜繁音弭。",
      "明月出中央，青天絕纖滓。",
      "素光淡無際，綠靜平如砥。",
      "空影渡鵷鴻，秋聲思蘆葦。",
      "鮫人弄機杼，貝闕駢紅紫。",
      "珠蛤吐玲瓏，文鰩翔旖旎。",
      "水鄉吳蜀限，地勢東南庳。",
      "翼軫粲垂精，衡巫屹環峙。",
      "名雄七澤藪，國辨三苗氏。",
      "唐羿斷修虵，荆王憚青兕。",
      "秦狩跡猶在，虞巡路從此。",
      "軒后奏宮商，騷人詠蘭芷。",
      "茅嶺潛相應，橘洲傍可指。",
      "郭璞驗幽經，羅含著前紀。",
      "觀津戚里族，按道侯家子。",
      "聯袂登高樓，臨軒笑相視。",
      "假守亦高臥，墨曹正垂耳。",
      "契闊話涼溫，壺觴慰遷徙。",
      "地偏山水秀，客重杯盤侈。",
      "紅袖花欲然，銀燈晝相似。",
      "興酣更抵掌，樂極同啓齒。",
      "筆鋒不能休，藻思一何綺。",
      "伊余負微尚，夙昔慙知己。",
      "出入金馬門，交結青雲士。",
      "襲芳踐蘭室，學古遊槐市。",
      "策慕宋前軍，文師漢中壘。",
      "陋容昧俯仰，孤志無依倚。",
      "衛足不如葵，漏川空歎蟻。",
      "幸逢萬物泰，獨處窮途否。",
      "鍛翮重疊傷，兢魂再三褫。",
      "蘧璦亦屢化，左丘猶有恥。",
      "桃源訪仙宮，薜服祠山鬼。",
      "故人南臺舊，一別如弦矢。",
      "今朝會荆巒，斗酒相宴喜。",
      "爲余出新什，笑抃隨伸紙。",
      "曄若觀五色，歡然臻四美。",
      "委曲風濤事，分明窮達旨。",
      "洪韻發華鐘，淒音激清徵。",
      "羊濬要共和，江淹多雜擬。",
      "徒欲仰高山，焉能追逸軌。",
      "湘洲路四達，巴陵城百雉。",
      "何必顏光祿，留詩張內史。"
    ],
    "added_time": "2026-01-03 11:43:46"
  },
  {
    "source_file": "poet.song.89000.json",
    "title": "冬日登小閣有感呈子美提舉奉議  其二",
    "author": "李綱",
    "paragraphs": [
      "遶舍松林寒不枯，煙霞深處見澄湖。",
      "縈青繚白知誰賞，把酒裁詩可自娱。",
      "剡曲幸非千里遠，同雲又復一冬無。",
      "會當半夜溪山白，乘興真爲訪戴圖。"
    ],
    "added_time": "2026-01-03 11:43:46"
  },
  {
    "source_file": "poet.song.7000.json",
    "title": "秋浦會遇",
    "author": "穆脩",
    "paragraphs": [
      "齪齪幽遐地，栖栖會遇人。",
      "窮愁艱理勝，羈旅易情親。",
      "豈意當漂謫，兹諧卜並鄰。",
      "温温窺表粹，晏晏奉嬉嚬。",
      "直道談端闢，橫流語下堙。",
      "綺文何斐疊，瑰行亦璘玢。",
      "敦分初投漆，交言乍飲醇。",
      "操心忠義合，開口肺肝陳。",
      "共昧隨時理，俱成迷患因。",
      "禍來非造次，語及自酸辛。",
      "衆奮漂山舌，孤縻坐獄身。",
      "詆誣惟腷臆，鍛鍊正逡巡。",
      "囚任桐棺躍，冤寧斗劍伸。",
      "君牽成狠翟，我患構奸秦。",
      "巧縱銛刀筆，幽争誷鬼神。",
      "精誠懷皎日，悲憤貫高旻。",
      "素誓端清檢，期無取玷淪。",
      "斬芻嘗鼓篋，卧藁先書紳。",
      "側璧疑曾辨，鈎金法所循。",
      "得情奚示喜，伏念不忘旬。",
      "粗評三章直，何辭一馬貧。",
      "決曹誠自任，司舉仰誰論。",
      "膺破藏奸柱，綱埋翦暴輪。",
      "存心固慨慕，有位敢希遵。",
      "驥騄程初發，虹蜺氣未振。",
      "沮磨圭失色，萋菲錦争新。",
      "肯或奇虚刃，翻成害實賓。",
      "木招孤秀伐，珠掇暗投嗔。",
      "跖蹻同非聖，敦犨衆忌洵。",
      "棘心終妬蕙，蓬首不羞螓。",
      "冶媚皆貍貉，跳梁並狡㕙。",
      "不無嫌虎據，的是惡鷹瞵。",
      "合力邪攻正，連謀僞訾真。",
      "蠅聲移栝榻，蟻漏墊嶙峋。",
      "抵玉爲凡礫，摧松作弊神。",
      "椎埋眢直墮，排陷堵潜填。",
      "卑濕終投誼，愁憂遂放均。",
      "籲辜賖蓋幕，照覆隔蟾踆。",
      "流落窮山崦，夷猶積水垠。",
      "望家惟霣泣，向國祗低顰。",
      "艱毒天崩杞，邅危歲在辰。",
      "庭幃偏屺岵，伯仲邈瓛璡。",
      "愧未鴟夷死，漸如渾敦嚚。",
      "睢盱搖尾獸，宛轉曝腮鱗。",
      "已歎栖遲郡，尤居寂寞濱。",
      "土風傳細碎，心事遘凶屯。",
      "城郭周□援，人烟簇野津。",
      "賈檣通勁越，商颿徹甌閩。",
      "谿婦收菰米，村娃貨竹薪。",
      "回頭波渺渺，動足石磷磷。",
      "再見來巢乙，頻聞入市寅。",
      "滿林垂嘯狖，當面走驚麕。",
      "水寺傳將久，沙禽漸欲馴。",
      "無心從碌碌，任志守諄諄。",
      "早作慵洮盥，宵眠獨歎呻。",
      "機床閒筆格，窗牖亂書筠。",
      "舊葛那支暑，貧炊莫續晨。",
      "未嘗遊井閈，况復出城闉。",
      "悒悒危腸潰，昏昏病目瞤。",
      "梅蒸衣醭黦，瘴觸面黧皴。",
      "未免雞猜鶴，徒希鵲庇鶉。",
      "素鵝求庾悦，碧鸛事韋詵。",
      "詎識開三雅，奚誰指一囷。",
      "歡無官局事，病免府趨塵。",
      "避路深藏拙，忘機獨任純。",
      "鳶輕饑鸑鷟，駑誚瘦麒麟。",
      "瑕謫連城寶，驚疑照席珍。",
      "泥蟠蚖肆若，塗曳蝘嘲頻。",
      "機弛千鈞絭，剛摧百鍊鑌。",
      "慍憂宜悄悄，讒吠更狺狺。",
      "漸豆多聞耳，全膠欲語唇。",
      "已甘鍾律啞，難鬭釜雷震。",
      "近歎非辜者，還稱被譴臻。",
      "堪持言自解，姑以命相詢。",
      "頓覺窮通外，殊驚得喪冺。",
      "豈煩懷魯汶，并說忘岐豳。",
      "兹共追隨日，時逢物景春。",
      "雜花明浦嶼，細草染郊畛。",
      "繡羽來穿柳，粧鬟去采蘋。",
      "畫船江汎汎，銅鼓野鼘鼘。",
      "荷芰卷生渚，蕪菁秀出壣。",
      "叢暄茶正發，秧暖稻初匀。",
      "遠去尋芳徑，閒留坐翠瀕。",
      "小蠻聊倒榼，獨繭暫垂緡。",
      "烟杪聞啼魄，沙壖過祭獱。",
      "道宫披古碣，僧閣凭雕楯。",
      "滯迹慚魚鳥，歸懷謝茗蓴。",
      "誰憐秦逐客，自恥晉縲臣。",
      "學憶居州里，文曾力組紃。",
      "曾倉祛秕稗，任苑薙荆榛。",
      "壯節輕宗慤，奇才轢卞彬。",
      "賦毫摛藻繪，詩墨灑玭琳。",
      "始角詞塲勝，争馳羲轂轔。",
      "戰瘤知景陷，盟手敢他捘。",
      "勇俟邀圭爵，功期取鼎茵。",
      "鄉書先鶚禰，省薦半龍荀。",
      "藝竊登廷試，名叨擢帝宸。",
      "闕嚴趨紫貝，陛峻拜蒼銀。",
      "變化初飛壁，埏和却在鈞。",
      "三年紆選調，一命就陶甄。",
      "冗驟司囹圄，卑纔服瓀珉。",
      "上寮非遂霸，同列異超珣。",
      "介立旁無援，陰排密有夤。",
      "隄防雖少戅，坎坷亦多遜。",
      "繳已能傷雁，罘仍未放麟。",
      "踰年留異域，肆會奉嚴禋。",
      "仰問蒼蒼理，難窮蕩蕩仁。",
      "良圖君未聘，薄命我方湮。",
      "蓬藋何當返，蘭荃自可紉。",
      "肴蘇調旨膳，舂稅給租緡。",
      "寄傲邱名麥，遺榮野號莘。",
      "退藏師李謐，貴顯讓顔竣。",
      "躡蹟三高士，追狂六逸民。",
      "耕臯營酒秫，樵谷訪琴槆。",
      "畚土封花墢，誅茅出果榛。",
      "園中持銚鍤，林下設罝罠。",
      "至理鵬齊鷃，浮生菌等椿。",
      "未甘捐糞土，所幸曳絲綸。",
      "南面同堯禹，岩廊即甫申。",
      "固應容一叟，鼓腹得還淳。"
    ],
    "added_time": "2026-01-03 11:44:39"
  },
  {
    "source_file": "poet.song.7000.json",
    "title": "夜讌",
    "author": "錢惟濟",
    "paragraphs": [
      "清讌夜何其，南亭露欲晞。",
      "蹁躚霞袖舞，瀲灧羽觴飛。",
      "鏤楶搖花落，金璫照月輝。",
      "瑤光未西落，休賦醉言歸。"
    ],
    "added_time": "2026-01-03 11:44:39"
  },
  {
    "source_file": "poet.song.7000.json",
    "title": "苦熱",
    "author": "錢惟濟",
    "paragraphs": [
      "蘋末風休飛閣深，亭亭日御漸流金。",
      "火雲接影橫銀漢，水鳥無聲下翠陰。",
      "渴想孤山同飲露，煩思楚殿獨披襟。",
      "柘漿粔籹都無味，衛玠清羸欲不任。"
    ],
    "added_time": "2026-01-03 11:44:39"
  },
  {
    "source_file": "poet.song.7000.json",
    "title": "護國寺",
    "author": "錢惟濟",
    "paragraphs": [
      "穹窿臺嶽壓重溟，中起青鴛接福庭。",
      "新好天花對雨墜，清涼甘露隔宵零。",
      "金繩界道連飛布，碧樹周阿繞翠屏。",
      "異日功成解纓去，佇期同擷五芝馨。"
    ],
    "added_time": "2026-01-03 11:44:39"
  },
  {
    "source_file": "poet.song.7000.json",
    "title": "送從進長老歸天台",
    "author": "錢惟濟",
    "paragraphs": [
      "樞府多年識相毫，又飛鐶錫出神臯。",
      "霞標起處瞻鴛剎，風信平時過鷺濤。",
      "月露空濛迷檜檝，天香芬郁濕蘭袍。",
      "道猷法窟從茲始，應嘆吾生空二毛。"
    ],
    "added_time": "2026-01-03 11:44:39"
  },
  {
    "source_file": "poet.song.64000.json",
    "title": "送邵郎中守同州",
    "author": "張耒",
    "paragraphs": [
      "君不見漢家左輔百萬戶，里胥夜驚厭桴鼓。",
      "爾來荆棘露沾衣，只有山河閱今古。",
      "邵侯風流華省郎，三十憑熊兩開府。",
      "不須閉閣决田訟，多屑石餠羞魚俎。",
      "東南文章舊人物，莫愧蓴羹便酪乳。",
      "仍煩細閱白沙龍，驌驦一骨今何所。"
    ],
    "added_time": "2026-01-03 11:45:02"
  },
  {
    "source_file": "poet.song.5000.json",
    "title": "賜神童蔡伯禧",
    "author": "宋真宗",
    "paragraphs": [
      "七閔山水多才俊，三歲奇童出盛時。",
      "家世應傳清白訓，嬰兒自得老成資。",
      "初嘗學步來朝謁，方及能言解誦詩。",
      "更勵孜孜圖進益，青雲千里有前期。"
    ],
    "added_time": "2026-01-03 11:45:06"
  },
  {
    "source_file": "poet.song.91000.json",
    "title": "題舍弟舒嘯亭",
    "author": "張守",
    "paragraphs": [
      "不羡高門聫甲乙，欲傍林泉老蓬蓽。",
      "田間築室路三杈，亭子蔭茅簷四出。",
      "春霖竹牖上蝸牛，夏夜藜床吟蟋蟀。",
      "茅亭雖小容舒嘯，丘壑胸中故超軼。",
      "晨窗晚逕足披風，細柳修篁長障日。",
      "閉關已作柴桑趣，况有腴田供種秫。",
      "客來共醉甕頭春，長嘯一聲百憂失。",
      "遥想妖氛纒象魏，忍見風塵侵警蹕。",
      "勿憂蘇門真避世，要似武侯時抱膝。",
      "我紆郡紱病且衰，欲報君恩老無術。",
      "簪裳未覺柴栅殊，鼓吹殆與池蛙一。",
      "簿領幾回迷老眼，况復伸眉縱狂率。",
      "已慙成瑨功曹諺，空憶劉琨胡騎逸。",
      "遐想東臯落成處，欲往從之足雙桎。",
      "夢君琢句俯清流，春草池塘到詩律。",
      "便應投紱賦歸來，肯待子平婚嫁畢。"
    ],
    "added_time": "2026-01-03 11:45:21"
  },
  {
    "source_file": "poet.song.91000.json",
    "title": "送提刑劉嶠解印還朝二首  其一",
    "author": "張守",
    "paragraphs": [
      "贈君吉水麝煤之玄玉，毗陵兔穎之毛錐。",
      "玄玉磨研勝點漆，毛錐揮洒如印泥。",
      "增光纒龍之大字，煥發吐鳳之英詞。",
      "玉旒光邉借前箸，便好再勒中興碑。"
    ],
    "added_time": "2026-01-03 11:45:21"
  },
  {
    "source_file": "poet.song.75000.json",
    "title": "送德上人之歸宗",
    "author": "釋德洪",
    "paragraphs": [
      "湓江萬朵真藍潑，寒空翔舞狂如活。",
      "白龍擘開蒼翠飛，爛銀鱗甲千尋發。",
      "舂巖觸石聲震山，金石谼洞奏深壑。",
      "野風吹斷蒙山雲，松端彷彿遺樓閣。",
      "中有道人如嬰兒，頽然一身無所爲。",
      "而今妙譽走天下，衲子向風爭奔馳。",
      "自嗟匏繫天一角，睫交去夢渺難追。",
      "何時再拜覲珠玉，激昂吐我胸中奇。",
      "上人今向山中去，明年應到雲生處。",
      "紫霄峰下如相逢，持我此詩煩寄語。"
    ],
    "added_time": "2026-01-03 11:45:36"
  },
  {
    "source_file": "poet.song.65000.json",
    "title": "梅花十首  其三",
    "author": "張耒",
    "paragraphs": [
      "姑射仙姿不畏寒，謝家風格鄙鉛丹。",
      "誰知檀萼香鬚裏，已有調羹一點酸。"
    ],
    "added_time": "2026-01-03 11:45:47"
  },
  {
    "source_file": "poet.song.81000.json",
    "title": "初薰堂紅梅  其二",
    "author": "盧襄",
    "paragraphs": [
      "剡溪詩尹亦可人，作堂餉客名迎薰。",
      "雖無桃李繼潘令，紅梅一窼香入雲。"
    ],
    "added_time": "2026-01-03 11:45:52"
  },
  {
    "source_file": "poet.song.49000.json",
    "title": "思賢堂",
    "author": "蘇轍",
    "paragraphs": [
      "楊公守臨汝，俯仰八十載。",
      "推遷城市非，散落篇章在。",
      "外物固難必，清名竟安頼。",
      "孤亭右洲渚，斜日到冠佩。",
      "飛翔棟宇回，滉蕩波流對。",
      "稍存楸梧高，大剪菰蒲穢。",
      "遺編訪諸子，翠石補前廢。",
      "吏民亦潸然，未替甘棠愛。"
    ],
    "added_time": "2026-01-03 11:46:11"
  },
  {
    "source_file": "poet.song.51000.json",
    "title": "西口值風",
    "author": "彭汝礪",
    "paragraphs": [
      "逐處烟嵐照水村，誰家草色接衡門。",
      "山藏曲圃非塵路，花滿幽蹊似故園。",
      "海燕鬭風輕笑語，林鶑带雨巧飛翻。",
      "天時似有清明意，自作新歌慰旅魂。"
    ],
    "added_time": "2026-01-03 11:47:23"
  },
  {
    "source_file": "poet.tang.46000.json",
    "title": "新秋",
    "author": "齊己",
    "paragraphs": [
      "始驚三伏盡，又遇立秋時。",
      "露彩朝還冷，雲峰晚更奇。",
      "壠香禾半熟，原迥草微衰。",
      "幸好清光裏，安仁謾起悲。"
    ],
    "added_time": "2026-01-03 11:47:28"
  },
  {
    "source_file": "poet.tang.46000.json",
    "title": "寄上荆渚因夢廬岳乃圖壁賦詩",
    "author": "齊己",
    "paragraphs": [
      "夢繞嵯峨裏，神疎骨亦寒。",
      "覺來誰共說，壁上自圖看。",
      "古翠松藏寺，春紅杏濕壇。",
      "歸心幾時遂，日向漸衰殘。"
    ],
    "added_time": "2026-01-03 11:47:28"
  },
  {
    "source_file": "poet.song.67000.json",
    "title": "金丹詩四十八首  其三五",
    "author": "張繼先",
    "paragraphs": [
      "塵寰道友萬千人，幾箇虛名幾箇真。",
      "不悟汞鉛爲至寶，却將爐竈學燒銀。",
      "內中採藥方端的，外裏求丹謾苦辛。",
      "何況迷途有迷者，不爲自誤誤他人。"
    ],
    "added_time": "2026-01-03 11:47:40"
  },
  {
    "source_file": "poet.song.75000.json",
    "title": "同慶長游草堂",
    "author": "釋德洪",
    "paragraphs": [
      "萬株蒼煙間，杳然出微徑。",
      "相逢知有得，一笑洗孤憤。",
      "蕭蕭半窗雨，終日滿風聽。",
      "綠雲到巉絕，小立鋭清興。",
      "約公我輩人，發此一區勝。",
      "春工自無私，風力亦强敏。",
      "柳垂拂掠黄，溪作揩磨淨。",
      "籬間殿寒梅，吳姬發微哂。",
      "已忻鳥聲樂，更愛游絲迥。",
      "余郎妙天下，氣與山嶽峻。",
      "春光纒肺腸，霽月磨風韻。",
      "詩如畫好馬，落筆得神駿。",
      "日斜興未闌，山窮春不盡。",
      "更爲明日游，踏遍鍾山頂。",
      "旋汲一人泉，峰頭煮春茗。"
    ],
    "added_time": "2026-01-03 11:49:11"
  },
  {
    "source_file": "poet.tang.50000.json",
    "title": "丹陽新居四十韻",
    "author": "張祜",
    "paragraphs": [
      "不出丹陽郭，茅簷寄北偏。",
      "四隅疎積潦，萬頃控平田。",
      "地勢金陵豁，灣形珥瀆連。",
      "路分南畝上，山映後湖邊。",
      "故國心殊阻，新池手強穿。",
      "閑吟招隱詠，靜賦篤終篇。",
      "大樹應徒爾，高門亦偶然。",
      "孤雲出小嶼，侶鶴下遼天。",
      "早巿歸人語，昏亭醉客眠。",
      "五更衘月岸，一宿渡江舡。",
      "雪旦飛瓊圃，花時麗錦川。",
      "茅峯遙自對，練水曲相㳂。",
      "夜出澤頭火，晴昏巷裏煙。",
      "人情嗤散漫，鳥性樂暄妍。",
      "夏菓垂簪上，春農起面前。",
      "竹欄隈杳嫋，藤杖決潺湲。",
      "不忝端居勝，何妨病者便。",
      "水軒斜浸柳，風檻散披蓮。",
      "接壤重崗抱，坯沙淺洞延。",
      "外瞻羣嶺拔，中坐兩崖顛。",
      "峻面嶙岣甃，崇臺碨礧填。",
      "小橋深宛宛，新瀑下涓涓。",
      "架俯薔薇立，籬因枳殻編。",
      "何當把牙筭，祇是躡苔錢。",
      "勃窣松栽短，尖纖石筍圓。",
      "綠含山桂潤，紅綻海棠鮮。",
      "枕上看羈䩡，門前見着鞭。",
      "闌珊棊未畢，撥剌釣初牽。",
      "塵尾曾無謂，猪肝是不緣。",
      "坐甘塵外老，來幸酒中仙。",
      "潘岳因成賦，楊雄便草《玄》。",
      "散襟梳短髪，揭指上遊絃。",
      "粗可迴車馬，聊堪駐旆旃。",
      "藉莎慙異席，折筍俟加籩。",
      "哭地心知矣，儒家分已焉。",
      "窮猿半啼嘯，病鶴欲飛眠。",
      "授籙陶貞白，留齋竺法乾。",
      "觀心知不二，叩齒問羅千。",
      "帝里思徒切，家山望益懸。",
      "閶門不可上，西恨涕漣漣。"
    ],
    "added_time": "2026-01-03 11:49:24"
  },
  {
    "source_file": "poet.tang.50000.json",
    "title": "憶江東舊遊四十韻寄宣武李尚書",
    "author": "張祜",
    "paragraphs": [
      "憶作江東客，猖狂事頗曾。",
      "海隅思變化，雲路折飛騰。",
      "小子今何述，高賢昔謬稱。",
      "瘦體休問馬，病爪莫論鷹。",
      "海棹扁舟泛，江開一檻憑。",
      "岸環青莽蒼，峰峭碧崚嶒。",
      "水國程無盡，煙郊思不勝。",
      "金絲援嫩柳，玉片犯殘冰。",
      "夜伯度操檝，朝行看下罾。",
      "沙明春雨霽，野白暮雲蒸。",
      "蒲晚帆山葉，花開鏡水菱。",
      "亂芳叢沼沚，餘溜泄溝塍。",
      "鷲嶺因支訪，龍門詣李登。",
      "黃鸎春惱客，白鶴夜依僧。",
      "粗得狂歌趣，深疑笑病癥。",
      "地窮屯健馬，天盡抑飛鵬。",
      "桂彩分城堞，松香在閣層。",
      "酒徒窮不破，詩債老相仍。",
      "伯玉年將近，宣尼《易》未弘。",
      "歲儲雖自乏，社肉必均秤。",
      "造化三光借，乾坤一塊凝。",
      "才當論曲直，命可繫衰興。",
      "鳳鳥非無歎，驊騮靡不乘。",
      "豹文須蔚蔚，羊目漫睖睖。",
      "范蠡嘗金鑄，吳王昔土崩。",
      "雄圖翻自失，高噣鮮相承。",
      "禹廟思陳藻，秦山憶杖藤。",
      "幾時心豁豁，長日醉瞢瞢。",
      "水室窮深討，雲門極峻登。",
      "北歸天尚遠，東望海方澄。",
      "鶴跂虛爲羡人言敢不應。",
      "旅游星正孛，愁望月初絙。",
      "詎欲由斜徑，聊思枕曲肱。",
      "興捫頭上虱，閑祖筆鋒蠅。",
      "鳥岸勞方寸，魚缾惜一升。",
      "詩秋情未劇，別夜思偏增。",
      "白首身從賤，青雲氣可淩。",
      "當知在塵土，言直更兢兢。"
    ],
    "added_time": "2026-01-03 11:49:24"
  },
  {
    "source_file": "poet.tang.50000.json",
    "title": "戊午年感事書懷二百韻謹寄獻太原裴令公淮南李相公漢南李僕射宣武李尚書",
    "author": "張祜",
    "paragraphs": [
      "塞色深河曲，江聲接海壖。",
      "一生勞遠地，萬事誡中年。",
      "失路爲閑物，無官入長錢。",
      "高蹤非隱遁，下界即狂顛。",
      "漸老稀時輩，歸休著近篇。",
      "星明知帝座，琴妙覺商絃。",
      "闕下非才入，江南是性牽。",
      "山猿拾蟲豸，野鳥避鷹鸇。",
      "戲傲東方朔，文輕司馬遷。",
      "萬言成弃置，五字失雕鐫。",
      "去外尋莊叟，生涯挈道詮。",
      "新秋唯白髪，舊欠祇青氊。",
      "志業寧常墮，窮耕豈素便。",
      "高低徇雞日，得失付魚筌。",
      "醉臥捫雲扃，狂歌上釣舡。",
      "古桐收取好，壞屋薦來偏。",
      "（原注：祜累蒙方鎮論薦。",
      "）却猒長裙曳，寧辭短褐穿。",
      "憤窮多自樂，不佞少人憐。",
      "靜祝旄頭矢，閑看馬腹鞭。",
      "長途思逐日，高閣夢凌煙。",
      "讀《易》刪王註，通《詩》斷鄭箋。",
      "灰心志射鵠，火性急韋編。",
      "昔命公稱許，嘗封國是燕。",
      "中間得道濟，內外益心虔。",
      "始助周文理，俄隨漢武仙。",
      "長沙歸賈誼，汗馬得張騫。",
      "戰伐窮蕃域，英雄是將員。",
      "幾當陳俎豆，長謂鑄戈鋋。",
      "世故貞元末，時清天寶前。",
      "亂離中可惋，愚俊日相肩。",
      "憶昨聆商鞅，於今俟魯連。",
      "陰陽初未契，造化昔何邅。",
      "竊位崇姦力，沽榮瀆貨權。",
      "滿堂金已散，一草命無全。",
      "皂白金徒爾，蒼黃古亦然。",
      "不時經廢宅，無地見荒埏。",
      "絕塞塵猶起，窮陰候莫愆。",
      "楊朱寧謾泣，阮籍不空眠。",
      "上意今唯允，人心遽益悛。",
      "洪鑪當釼戟，大匠主陶甄。",
      "諫豸心彌果，星郎議亦先。",
      "氣腸思藻鏡，血首待花塼。",
      "地峻清流急，天高白日懸。",
      "軍庭深自誡，相閤肯虛延。",
      "金馬門徒啓，蒲輪詔未宣。",
      "會逢嵩岳幸，應見渭濱畋。",
      "始賀官衣叚，尋聞御食蠲。",
      "災蝗雖犯稼，彗孛欲依躔。",
      "楚國風殊革，夷門政已傳。",
      "深謀南界郢，重德北臨邊。",
      "跡戀羊公切，心依魏相專。",
      "苦眉虛更結，窮肺勿相煎。",
      "輪轉功何倍，藩方寄甚堅。",
      "三千擁簪紀，十萬各旌旃。",
      "大器能斟酌，長材少棄捐。",
      "樂音尤在律，星象倐開乾。",
      "子夜汾河上，陽春峴嶺顛。",
      "鬼園濡健筆，花塔醉妖鉛。",
      "入室風儀逈，登樓月思圓。",
      "塞旗冬獵獵，江皷夜𪔱𪔱。",
      "臥犬偎𩊐毯，鳴騮躍錦韉。",
      "綠毛鸚鵡細，紅實荔支駢。",
      "酒夕繁含管，詩秋疊彩牋。",
      "擁鑪香旋爇，剪燭艷重然。",
      "畫鷁交浮淺，雕盤幾飫檀。",
      "蟹黃鹹滿筯，熊白軟加籩。",
      "文業臻曹植，軍書到謝玄。",
      "鷓鴣詞綺靡，鸜鵒舞蹁躚。",
      "未坐扶狼狽，重茵睡猓然。",
      "夜門歸妓樂，部砌拾花鈿。",
      "揭袖從風虎，彈冠仰露蟬。",
      "依劉身未殺，投趙踵空旋。",
      "竊語機關少，徐行病體攣。",
      "詎煩詹尹策，徒掛養由弦。",
      "勃窣形骸朽，眼迴語氣嫣。",
      "萬端饒睚眦，一笑泥嬋娟。",
      "大網寧羅雀，深源亦聚鱣。",
      "偏思公子館，誰問李膺舩。",
      "筆硯今猶置，文章昔精研。",
      "行因竹林寺，出爲柘枝筵。",
      "物外心仍僻，塵中病已痊。",
      "蕭疎吟草木，浩渺泝波漣。",
      "南陌逢車馬，西陵見墓田。",
      "傷心從楚塞，垂淚到湘川。",
      "建業人無也，姑蘇事已焉。",
      "翠華深沓靄，情籟響潺湲。",
      "夢去爲蝴蝶，魂遊家杜鵑。",
      "詩吟陳後主，傅范楚先賢。",
      "百越憐疆境，三吳隘井鄽。",
      "江分九派水，海石一方天。",
      "步日松陰缺，披風石翠鮮。",
      "朝帆入大浦，暝鞚逸長阡。",
      "曩造西霞律，新參北固禪。",
      "澗游提破屨，樓臥枕空拳。",
      "□肆行聊問，僧棊坐與𡎞。",
      "朽心降杞梓，生意慕蘭筌。",
      "真道非無隘，空談是信緣。",
      "侯王如重阻，歸看數峯連。"
    ],
    "added_time": "2026-01-03 11:49:24"
  },
  {
    "source_file": "poet.tang.50000.json",
    "title": "夢李白",
    "author": "張祜",
    "paragraphs": [
      "我愛李峨嵋，夢尋尋不見。",
      "忽聞海上騎鶴人，云白正陪王母宴。",
      "須臾不（陳九思同志疑「大」字之訛。",
      "）醉下碧虛，搖頭逆浪鞭赤魚。",
      "迴眸四顧飛走類，若嗔老氣多終諸。",
      "問余曰張祜，爾則狂者否？",
      "朝來王母安瑤池，茅君道爾還愛酒。",
      "祜當聽我言，我昔開元中，生時值明聖，發迹恃文雄。",
      "一言可否由賀老，即知此老心還公。",
      "朝廷大稱我，我亦自超羣。",
      "嚴陵死後到李白，布衣長揖萬乘君。",
      "玄宗開懷死（陳九思同志疑當作「樂」。",
      "）其說，滿朝呼吸生氣雲。",
      "中人高力士，脫驊（疑是「鞾」之誤。",
      "「鞾」，同「靴」。",
      "）羞欲樂。",
      "（陳九思同志疑當作「死」。",
      "）讒言密相構，送年千萬里。",
      "辛苦夜夜歸，知音聊復稀。",
      "青雲舊李白，憔悴爲酒客。",
      "自此到人間，大蟲無肉喫。",
      "男兒重意氣，百萬呵一擲。",
      "董賢在前官亦崇，梁冀破家金謾積。",
      "匡山夜醉時，吟爾古風詩。",
      "振振二雅興，重顯此人詞。",
      "賀老不得見，百篇徒爾爲。",
      "李白歎爾空淚下，王喬聞爾甚相思。",
      "爾當三萬六千日，訪我蓬萊山。",
      "高聲叫李白，爲爾開玄關。",
      "天明夢覺白亦去，兀兀此身天地間。",
      "（南宋蜀刻本《張承吉文集》，承江寧唐圭璋先生見告。",
      "）。"
    ],
    "added_time": "2026-01-03 11:49:24"
  },
  {
    "source_file": "poet.tang.50000.json",
    "title": "句",
    "author": "楊洵美",
    "paragraphs": [
      "暮鵶不噪禁城樹，衙鼓未殘賓衛秋。",
      "（賓衛，《唐詩紀事》卷五一作「兵衛」。",
      "）（見唐張爲《詩人主客圖》。",
      "）。"
    ],
    "added_time": "2026-01-03 11:49:24"
  },
  {
    "source_file": "poet.song.64000.json",
    "title": "波稜乃自波陵國來蓋西域蔬也甚能解麵毒予頗嗜之因考本草爲作此篇",
    "author": "張耒",
    "paragraphs": [
      "誰從西域移佳蔬，遍植中原葵莧俱。",
      "清霜嚴雪凍不死，寒氣愈盛方芳敷。",
      "貫金銳箭脫秋竹，剪羅巧带飄華裾。",
      "中含金氣抱勁利，穿滌炎熱清煩紆。",
      "老人食貧貪易得，大釜日煮和甘腴。",
      "飯炊香白煮餠滑，一飽盡缽無贏餘。",
      "空厨蕭條烟火冷，可但食客歌無魚。",
      "男兒五鼎食固美，當念就鑊還愁吁。"
    ],
    "added_time": "2026-01-03 11:49:45"
  },
  {
    "source_file": "poet.song.64000.json",
    "title": "北鄰賣餠兒每五鼓未旦即遶街呼賣雖大寒烈風不廢而時略不少差也因爲作詩且有所警示秬秸",
    "author": "張耒",
    "paragraphs": [
      "城頭月落霜如雪，樓頭五更聲欲絕。",
      "捧盤出戶歌一聲，市樓東西人未行。",
      "北風吹衣射我餠，不憂衣單憂餠冷。",
      "業無高卑志當堅，男兒有求安得閒。"
    ],
    "added_time": "2026-01-03 11:49:45"
  },
  {
    "source_file": "poet.song.53000.json",
    "title": "偈",
    "author": "釋慧憲",
    "paragraphs": [
      "我有一條拄杖，尋常將何比况。",
      "采來不在南山，亦非崑崙西嶂。",
      "拈起滿目光生，放下驪龍縮項。",
      "同徒若也借看，卓出人中之上。"
    ],
    "added_time": "2026-01-03 11:50:51"
  },
  {
    "source_file": "poet.tang.10000.json",
    "title": "客堂",
    "author": "杜甫",
    "paragraphs": [
      "憶昨離少城，而今異楚蜀。",
      "舍舟復深山，窅窕一林麓。",
      "棲泊雲安縣，消中內相毒。",
      "舊疾甘載來，衰年得無足。",
      "死爲殊方鬼，頭白免短促。",
      "老馬終望雲，南雁意在北。",
      "別家長兒女，欲起慙筋力。",
      "客堂序節改，具物對羈束。",
      "石暄蕨芽紫，渚秀蘆筍綠。",
      "巴鶯紛未稀，徼麥早向熟。",
      "悠悠日動江，漠漠春辭木。",
      "臺郎選才俊，自顧亦已極。",
      "前輩聲名人，埋沒何所得。",
      "居然綰章紱，受性本幽獨。",
      "平生憩息地，必種數竿竹。",
      "事業只濁醪，營葺但草屋。",
      "上公有記者，累奏資薄祿。",
      "主憂豈濟時，身遠彌曠職。",
      "循文廟算正，獻可天衢直。",
      "尚想趨朝廷，毫髮裨社稷。",
      "形骸今若是，進退委行色。"
    ],
    "added_time": "2026-01-03 11:51:07"
  },
  {
    "source_file": "poet.tang.18000.json",
    "title": "九華山歌",
    "author": "劉禹錫",
    "paragraphs": [
      "奇峰一見驚魂魄，意想洪罏始開闢。",
      "疑是九龍夭矯欲攀天，忽逢霹靂一聲化爲石。",
      "不然何至今，悠悠億萬年，氣勢不死如騰仚。",
      "雲含幽兮月添冷，月凝暉兮江漾影。",
      "結根不得要路津，逈秀長在無人境。",
      "軒皇封禪登雲亭，大禹會寄臨東溟。",
      "乘樏不來廣樂絕，獨與猨鳥愁青熒。",
      "君不見敬亭之山黃索漠，兀如斷岸無稜角。",
      "宣城謝守一首詩，遂使聲名齊五岳。",
      "九華山，九華山。",
      "自是造化一尤物，焉能籍甚乎人間。"
    ],
    "added_time": "2026-01-03 11:51:41"
  },
  {
    "source_file": "poet.tang.35000.json",
    "title": "蘇君廳觀韓幹馬障歌",
    "author": "顧雲",
    "paragraphs": [
      "杜甫歌詩吟不足，可憐曹霸丹青曲。",
      "直言弟子韓幹馬，畫馬無骨但有肉。",
      "今日披圖見筆跡，始知甫也真凡目。",
      "秦王學士居武功，六印名家聲價雄。",
      "乃孫屈跡寧百里，好奇學古有祖風。",
      "竹廳斜日弈碁散，延我直入書齋中。",
      "屹然六幅古屏上，歘見胡人牽入天廐之神龍。",
      "麟鬐鳳臆真相似，秋竹慘慘披兩耳。",
      "輕勻杏蘂糝皮毛，細撚銀絲插騣尾。",
      "思量動步應千里，誰見初離渥洼水。",
      "眼前只欠燕雪飛，蹄下如聞朔風起。",
      "朱崖謫掾從亡歿，更有何人鑒奇物。",
      "當時若遇燕昭王，肯把千金買枯骨。"
    ],
    "added_time": "2026-01-03 11:52:00"
  },
  {
    "source_file": "poet.song.75000.json",
    "title": "次韻君武中秋月下",
    "author": "釋德洪",
    "paragraphs": [
      "秋光一半去無迹，萬里陰晴占此夕。",
      "書生醉語哦月詩，想見看朱眩成碧。",
      "白公初携佳句歸，便覺草露寒霑衣。",
      "夜晴蘭室亦懷古，領略太白懷玄暉。",
      "千字一揮纔瞬息，流珠走盤紛的皪。",
      "故應奇韻自天成，此詩如女有正色。",
      "風鑒從來别俗氛，吐詞句句含煙雲。",
      "坐令一日傳萬口，不減長吉題高軒。",
      "君家客皆天下士，放意高談飲文字。",
      "江左風流掃地空，今日追游可無媿。",
      "嗟予秃鬢欲逃名，朅來百慮霜雪凝。",
      "世間垢習揩磨盡，但餘猨鶴哀吟聲。",
      "劉生餐痂亦何美，玄德結𦙤應有旨。",
      "平生清境吾所嗜，正如翔鸞飲須醴。",
      "君看清河夜升鏡，微雲滅盡如磨瑩。",
      "定當先生度青冥，思冷魂澄亦幽興。",
      "笑中筆陣横詞鋒，照人秀色煙茸茸。",
      "調高未數紫芝曲，酒味且卧黄金鍾。",
      "人生一笑如電掣，豈特山舟藏歲月。",
      "自慙陋句類無鹽，敢並高人天下白。"
    ],
    "added_time": "2026-01-03 11:52:17"
  },
  {
    "source_file": "poet.song.64000.json",
    "title": "發安州作",
    "author": "張耒",
    "paragraphs": [
      "積雨陂塘秀，南風蒿艾肥。",
      "烏犍立橫隴，白鳥下深畦。",
      "雲木叫杜宇，曉林啼竹雞。",
      "平生倦遊興，頼有濁醪携。"
    ],
    "added_time": "2026-01-03 11:52:28"
  },
  {
    "source_file": "poet.tang.19000.json",
    "title": "道州觀野火",
    "author": "呂溫",
    "paragraphs": [
      "南風吹烈火，焰焰燒楚澤。",
      "陽景當晝遲，陰天半夜赤。",
      "過處若彗掃，來時如電激。",
      "豈復辨蕭蘭，焉能分玉石。",
      "蟲蛇盡爍爛，虎兕出奔迫。",
      "積穢一蕩除，和氣始融液。",
      "堯時既敬授，禹稼斯肇迹。",
      "遍生合穎禾，大秀兩岐麥。",
      "家有京坻詠，人無溝壑慼。",
      "乃悟焚如功，來歲終受益。"
    ],
    "added_time": "2026-01-03 11:52:37"
  },
  {
    "source_file": "poet.song.48000.json",
    "title": "積雨二首  其二",
    "author": "蘇轍",
    "paragraphs": [
      "微陽力尚淺，未解破重陰。",
      "雲氣山川滿，江流日夜深。",
      "凍牙生滯穗，餘潤及重衾。",
      "泥濘沉車轂，農輸絕苦心。"
    ],
    "added_time": "2026-01-03 11:52:45"
  },
  {
    "source_file": "poet.song.51000.json",
    "title": "和館閣諸公游池韵",
    "author": "彭汝礪",
    "paragraphs": [
      "達士超然獨若遺，賦詩行酒似兒嬉。",
      "一盃相屬非人力，四者難并異昔時。",
      "高柳去隨波鬭綠，啼鶑未與燕爲期。",
      "春晴豈但羣公樂，萬物紛紛總自私。"
    ],
    "added_time": "2026-01-03 11:53:07"
  },
  {
    "source_file": "poet.song.49000.json",
    "title": "和子瞻新居欲成二首  其一",
    "author": "蘇轍",
    "paragraphs": [
      "老罷子卿還屬國，功成定遠恨陽關。",
      "漂流豈必風波際，顛沛何妨枕席間。",
      "伏臘便應隨俚俗，室廬聞似勝家山。",
      "因緣宿世非今日，頼有陰功許旋還。"
    ],
    "added_time": "2026-01-03 11:53:55"
  },
  {
    "source_file": "poet.song.59000.json",
    "title": "句",
    "author": "陸惟忠",
    "paragraphs": [
      "投醪谷董羹鍋內，掘窖盤遊飯碗中。"
    ],
    "added_time": "2026-01-03 11:54:25"
  },
  {
    "source_file": "poet.song.59000.json",
    "title": "贈賈仲武",
    "author": "劉弇",
    "paragraphs": [
      "賈侯器宇何軒昂，下視齪齪真秕糠。",
      "眉分八字髭根黄，自許忠膽鐵石剛。",
      "彫弓一挽一石强，錦臂錯出虬青蒼。",
      "匣劍排射星斗光，壯心飛過祁連傍。",
      "架鷹朝按血染裳，鐵驄騎出轡鬧裝。",
      "健兒前呵檛列行，捷矢齊指雲中鶬。",
      "豈惟武力稱擅場，亦有文價騰焜煌。",
      "新詩字字古錦囊，清論灑落飛天潢。",
      "險韵千百敢獨當，管鋒落紙鏗琳琅。",
      "古文探討屋壁藏，史傳山岳遺毫芒。",
      "酒酣往往歌慨慷，連卷大白鯨吞航。",
      "自云疇昔富文章，家在冀北邊一方。",
      "天書屢膺貢州鄉，雲衢卜日橫騫翔。",
      "中間落泊志不償，武科拉取如截肪。",
      "况有豪氣十丈長，蟠蟄僅類絆驌驦。",
      "苦恨天驕久頡頏，撫臂便覺大袂攘。",
      "坐縻歲月耗囷倉，口厭醇釀飽肉粱。",
      "吾非斯人可相望，要且報國真不忘。",
      "我來自東甫春陽，邂逅紺宇同一觴。",
      "幅巾輕蓰追徜徉，促膝調笑初無妨。",
      "自知投分出泛常，豁如餒腹得糗粻。",
      "短長不復置形相，落去䁹睨决壅防。",
      "嵇生轉覺嗜鍛忙，高陽還因酒發狂。",
      "漫叟戲規祇攪腸，㗦嘈不減笛弄羌。",
      "截竹岳頂掀滄浪，撥雲春茗誇頭湯。",
      "爽齒旋復行蔗漿，黄金大顆披橘穰。",
      "插首往往羅幽芳，頃茲行樂殊未央。",
      "更辱邀我臨山岡，大壺載酒冽鼻香。",
      "果飣梨栗庖麏麞，韓劉黄胡狄與張。",
      "一一瀟灑雜珮珩，高談終日佛老莊。",
      "妙理密契矢插房，絕倒頓足爭蹌踉。",
      "罷去追惜成悢悢，誰謂夫君氣特揚。",
      "投以大句尤加詳，啟函愜興劇爬瘍。",
      "忽疑寫睇臨望羊，高躋欲斧李杜吭。",
      "麟鳳自是品物祥，邀予屬和馳縑緗。",
      "直取夷險分駑良，九牛犒師始落鋩。",
      "正喜先獲大臠嘗，洪河下湧淼沛滂。",
      "囚屯衆鬼納大荒，脫走束縛投桁楊，濘郎瞰臨獲與臧。",
      "滿注羿矢連九暘，沉魂夜泣青女霜。",
      "此來繼辱厚意將，殆欲引轍觀怒螗。",
      "狗尾續貂彌足傷，雕胡未易加糠䵃。",
      "摶空方見一鶚颺，短翮便可槍榆枋。",
      "咄嗟豈得不知量，區區瑣碎久嗜菖。",
      "食魚誰敢期大魴，尚欲勉强牽牛箱。",
      "無鹽弄姿映康莊，難工祗益羞姬姜。",
      "聊將瓦礫酬琮璜，終愧後乘非騰驤。"
    ],
    "added_time": "2026-01-03 11:54:25"
  },
  {
    "source_file": "poet.song.59000.json",
    "title": "元豐辛酉七月九夜大風四十韵",
    "author": "劉弇",
    "paragraphs": [
      "海傍七月無好天，頑雲夜半爭糾纏。",
      "雷公轟車電操幟，如以墨汁當空湔。",
      "門闌刺眼不見地，逼塞四野可築拳。",
      "須臾霾風贔屭起，便覺怒竅呺喧闐。",
      "茫茫平地駕轣轆，礧石雜下麗譙顛。",
      "訓狐投隅狗走竇，拔木僵仆踵不旋。",
      "鏗轟時聞擲飄瓦，洶沸錯以池羹煎。",
      "藩垣卷去甚撤幙，屋壁如受衆挻挻。",
      "戞空飛礫正激射，况復急雨篩涌泉。",
      "初疑昆陽遁猛獸，又訝伏弩攢龐涓。",
      "黔頭豹褌健肘髀，剖拆囊袋椎鈐鍵。",
      "天吳助强馬啣舞，鼯鼬嘷嘯尸陰權。",
      "呼聲過於赴趙日，烈勢更甚焚崑前。",
      "酣奔劇驟砉未已，陣馬沓奏摩雙鞬。",
      "蚩尤殲師灑腥血，驅駕山岳揮秦鞭。",
      "海濤撞舂萬鼙震，岌嶪直恐三山騫。",
      "林椒宿鳥亂投墜，脅息豈間烏與鳶。",
      "蝦蟆何知妄嘈囋，似爲得意驚翩翾。",
      "流螢迸草戢光耀，啾蚓縮穴愁踆跧。",
      "泓窊往往走湍瀨，卧內直可浮長鱣。",
      "伊余竟夕不成寐，縱有短炬誰復然。",
      "屋如漏釜直下注，坐取滲漉攢兩肩。",
      "羸童叩鼻卧東壁，噤不譁駭如束氈。",
      "黎明下堂踏新淖，祗覺撫髀成憮然。",
      "平時里閈悉傾陊，饑民塞竇突不烟。",
      "田苗畦甲披殆盡，草木豈復根株連。",
      "蔕鍾墮簷相烏折，苙豕逸澤如遭畋。",
      "我聞大塊初噫氣，蓄泄蓋亦有節宣。",
      "助天撓物著自易，標爲玉燭存禮篇。",
      "條無鳴聲瑞盛世，反禾宛在隆周年。",
      "厥惟反此是爲戾，標落下土災所緣。",
      "堯罹長風釁滋甚，縻以大繳尸諸鄽。",
      "飛蟲蔽空廩君懟，一昔崛起操戈鋋。",
      "往時大旱幾赤地，韓子訟藁于今傳。",
      "詩人或以况威虐，歌沛自是所見偏。",
      "爾來暴旱亦時有，孰與掀屋揚楣枅。",
      "小家破蕩大家耗，飲泣茹恨肩相駢。",
      "胡爲斯民罹此患，孰任咎責當尤愆。",
      "我將羾天吐憤懣，坐使百怪成拘攣。",
      "是非曲直當有辨，略舉大較歸吾編。",
      "飛廉譴誅豐隆斥，庶幾復使斯民痊。"
    ],
    "added_time": "2026-01-03 11:54:25"
  },
  {
    "source_file": "poet.song.59000.json",
    "title": "同朱彥周遊元陽洞兼示文吳二羽人",
    "author": "劉弇",
    "paragraphs": [
      "窮西三湘鄰，奔迫萬岑會。",
      "盤拏崩騰根，疑此先草昧。",
      "不周遷大荒，勢落燭龍外。",
      "遠徵混沌鑿，晚怵大塊噫。",
      "平疏一注玉，寬削四隅黛。",
      "前崖岌初豪，傍竇戢如塊。",
      "暗蹊青鮎卧，側足得無殆。",
      "霜蕤擁凝液，衣綴倚空蓋。",
      "危呀傲天頑，九地一瘍潰。",
      "鬰然崷崒姿，似與石廊配。",
      "間聞赫幽光，吹作雷雨解。",
      "石鼓形似餘，擊考亦砰磕。",
      "陰陰隆冬戶，塞向真瑣碎。",
      "鴻濛挹氣母，茫昧超物怪。",
      "不應私開闢，曾是閱成壞。",
      "黄熊非鯀化，九肋蕃碩大。",
      "蹣跚舞陰機，無乃羞主宰。",
      "肉芝桂純白，仙物今故在。",
      "雲烟更斐亹，巧弄非一態。",
      "篔簹下蕭摵，往往到竽籟。",
      "片桃仙凡隔，愁絕止飛瀨。",
      "誰爲篝火遊，邈叩無底界。",
      "世傳元崇隠，茲事或虛採。",
      "驕陽五月竟，客子短轅邁。",
      "火鈴擲奔曦，酷勢捎林薈。",
      "追隨邦閭彥，及此洗長慨。",
      "俯窺層冰拆，蓐收借泠汰。",
      "孤清凜毛髮，生意自百倍。",
      "清絕兩羽人，驚我鳳翰鎩。",
      "掃開數尋天，援挽覓幽隘。",
      "嘯儔欣魚貫，詣極愁鷁退。",
      "仙者如可作，庶或喬松頼。",
      "咄嗟早衰身，樊籠信誰罪。",
      "便可冥三奔，吞漱駐童彩。",
      "收攝自煎明，茲焉跡長晦。"
    ],
    "added_time": "2026-01-03 11:54:25"
  },
  {
    "source_file": "poet.song.59000.json",
    "title": "儀真呂明父席中觀新曲",
    "author": "劉弇",
    "paragraphs": [
      "有客揚楚舲，歸歟汩吾事。",
      "波神慳東漲，吞遏限脩螮。",
      "轉頭彫歲陰，蓬行變匏繫。",
      "一逢金鑾人，穆我若清吹。",
      "挽置十尺床，淵襟掃苛細。",
      "壺封拆初黄，露液攢沸蟻。",
      "老實侑脧紫，枯螯嚼霜漬。",
      "坐有豪爽賓，譁譁睨雲驥。",
      "屯雲刮癡白，有如擁天篲。",
      "疏櫺炯蕭森，北固决遥眥。",
      "半酣大軸出，鯨窟咀甘飴。",
      "當中傾玄圃，琚瑀紛百綴。",
      "物愁殫眇情，神妬奪孤閟。",
      "快魂疏泠泠，大叱回熟寐。",
      "况復儀真曲，不減銅堤思。",
      "淒清激吳音，皓齒曾未愧。",
      "辛鹹皆可口，卷舌得真意。",
      "初如嚴冬逼，肅物有餘惴。",
      "末似陽春回，怳入衆骨醉。",
      "將壇凜先登，樂府仍一洗。",
      "呂侯斯人望，胸中弔古氣。",
      "二十佩青綸，三十清間侍。",
      "高纏見騰踏，茂渥擅褒賁。",
      "頃來笑畫脂，無補當身寄。",
      "卜築傲園綺，秋蜩一官蛻。",
      "大筆橫利槊，興來即摩壘。",
      "非如騷些徒，冗語釀愁悱。",
      "珍重白玉船，虹吞楚狂子。"
    ],
    "added_time": "2026-01-03 11:54:25"
  },
  {
    "source_file": "poet.song.77000.json",
    "title": "荔枝亭",
    "author": "呂頤浩",
    "paragraphs": [
      "水晶絳雪舊馳名，珍重移來近野亭。",
      "看取薫風炎暑際，丹苞萬顆粲繁星。"
    ],
    "added_time": "2026-01-03 11:54:27"
  },
  {
    "source_file": "poet.song.91000.json",
    "title": "張子華屢爲唱篇有詩要予爲首唱次韻謝之二首  其一",
    "author": "張守",
    "paragraphs": [
      "百篇無一可譏評，落紙銀鈎慕伯英。",
      "足蹇向來甘後乘，敵勍真合避先聲。",
      "探驪君每珠先獲，類鶩吾慙鵠不成。",
      "十五大都須趙璧，無勞鼠璞換秦城。"
    ],
    "added_time": "2026-01-03 11:54:33"
  },
  {
    "source_file": "poet.song.91000.json",
    "title": "李漢老參政寄和文字韻詩次韻謝之",
    "author": "張守",
    "paragraphs": [
      "高誼天涯日講聞，欲趣函丈畏深文。",
      "佳言阻聽霏霏屑，秀句欣披藹藹雲。",
      "鴛序略同慙晚遇，鑾坡並直記宵分。",
      "中朝多少登龍客，應擬沙堤御李君。"
    ],
    "added_time": "2026-01-03 11:54:33"
  },
  {
    "source_file": "poet.tang.22000.json",
    "title": "望江州",
    "author": "白居易",
    "paragraphs": [
      "江迴望見雙華表，知是潯陽西郭門。",
      "猶去孤舟三四里，水煙沙雨欲黃昏。"
    ],
    "added_time": "2026-01-03 11:55:02"
  },
  {
    "source_file": "poet.tang.22000.json",
    "title": "初到江州",
    "author": "白居易",
    "paragraphs": [
      "潯陽欲到思無窮，庾亮樓南湓口東。",
      "樹木凋疎山雨後，人家低濕水煙中。",
      "菰蔣餧馬行無力，蘆荻編房臥有風。",
      "遙見朱輪來出郭，相迎勞動使君公。"
    ],
    "added_time": "2026-01-03 11:55:02"
  },
  {
    "source_file": "poet.tang.22000.json",
    "title": "醉後題李馬二妓",
    "author": "白居易",
    "paragraphs": [
      "行搖雲髻花鈿節，應似霓裳趁管弦。",
      "豔動舞帬渾是火，愁凝歌黛欲生煙。",
      "有風縱道能迴雪，無水何由忽吐蓮。",
      "疑是兩般心未決，雨中神女月中仙。"
    ],
    "added_time": "2026-01-03 11:55:02"
  },
  {
    "source_file": "poet.tang.22000.json",
    "title": "盧侍御小妓乞詩座上留贈",
    "author": "白居易",
    "paragraphs": [
      "鬱金香汗裛歌巾，山石榴花染舞帬。",
      "好似文君還對酒，勝於神女不歸雲。",
      "夢中那及覺時見，宋玉荆王應羨君。"
    ],
    "added_time": "2026-01-03 11:55:02"
  },
  {
    "source_file": "poet.tang.22000.json",
    "title": "東南行一百韻寄通州元九侍御澧州李十一舍人果州崔二十二使君開州韋大員外庾三十二補闕杜十四拾遺李二十助教員外竇七校書",
    "author": "白居易",
    "paragraphs": [
      "南去經三楚，東來過五湖。",
      "山頭看候館，水面問征途。",
      "地遠窮江界，天低極海隅。",
      "飄零同落葉，浩蕩似乘桴。",
      "漸覺鄉原異，深知土產殊。",
      "夷音語嘲异常，蠻態笑睢盱。",
      "水市通闤闠，煙村混舳艫。",
      "吏徵漁戶稅，人納火田租。",
      "亥日饒鰕蟹，寅年足虎貙。",
      "成人男作丱，事鬼女爲巫。",
      "樓闇攢倡婦，隄長簇販夫。",
      "夜船論鋪賃，春酒斷缾酤。",
      "見果皆盧橘，聞禽悉鷓鴣。",
      "山歌猨獨叫，野哭鳥相呼。",
      "嶺徼雲成棧，江郊水當郛。",
      "月移翹柱鶴，風汎颭檣烏。",
      "鼇礙潮無信，蛟驚浪不虞。",
      "鼉鳴江擂鼓，蜃氣海浮圖。",
      "樹裂山魈穴，沙含水弩樞。",
      "喘牛犂紫芋，羸馬放青菰。",
      "繡面誰家婢，鵶頭幾歲奴。",
      "泥中采菱芡，燒後拾樵蘇。",
      "鼎膩愁烹鼈，盤腥厭膾鱸。",
      "鍾儀徒戀楚，張翰浪思吳。",
      "氣序涼還熱，光陰旦復晡。",
      "身方逐萍梗，年欲近桑榆。",
      "渭北田園廢，江西歲月徂。",
      "憶歸恆慘澹，懷舊忽踟躕。",
      "自念咸秦客，嘗爲鄒魯儒。",
      "蘊藏經國術，輕棄度關繻。",
      "賦力凌鸚鵡，詞鋒敵轆轤。",
      "戰文重掉鞅，射策一彎弧。",
      "崔杜鞭齊下，元韋轡並驅。",
      "名聲逼揚馬，交分過蕭朱。",
      "世務輕摩揣，周行竊覬覦。",
      "風雲皆會合，雨露各霑濡。",
      "共遇升平代，偏慙固陋軀。",
      "承明連夜直，建禮拂晨趨。",
      "美服頒王府，珍羞降御廚。",
      "議高通白虎，諫切伏青蒲。",
      "柏殿行陪宴，花樓走看酺。",
      "神旗張鳥獸，天籟動笙芋。",
      "戈劒星芒耀，魚龍電策驅。",
      "定場排越伎，促坐進吳歈。",
      "縹緲疑仙樂，嬋娟勝畫圖。",
      "歌鬟低翠羽，舞汗墮紅珠。",
      "別選閑遊伴，潛招小飲徒。",
      "一杯愁已破，三醆氣彌麤。",
      "輭美仇家酒，幽閑葛氏姝。",
      "十千方得斗，二八正當壚。",
      "論笑杓胡律，談憐鞏囁嚅。",
      "李酣猶短竇，庾醉更蔫迂。",
      "鞍馬呼教住，骰盤喝遣輸。",
      "長驅波卷白，連擲采成盧。",
      "籌幷頻逃席，觥嚴列置盂。",
      "滿巵那可灌，頹玉不勝扶。",
      "入視中樞草，歸乘內廐駒。",
      "醉曾衝宰相，驕不揖金吾。",
      "日近恩雖重，雲高勢却孤。",
      "飜身落霄漢，失脚倒泥塗。",
      "博望移門籍，潯陽佐郡符。",
      "時情變寒暑，世利算錙銖。",
      "即日辭雙闕，明朝別九衢。",
      "播遷分郡國，次第出京都。",
      "秦嶺馳三驛，商山上二邘。",
      "峴陽亭寂莫，夏口路崎嶇。",
      "大道全生棘，中丁盡執殳。",
      "江關未撤警，淮寇尚稽誅。",
      "林對東西寺，山分大小姑。",
      "廬峰蓮刻削，湓浦帶縈紆。",
      "九派吞青草，孤城覆綠蕪。",
      "黃昏鐘寂寂，清曉角嗚嗚。",
      "春色辭門柳，秋聲到井梧。",
      "殘芳悲鶗鴂，暮節感茱萸。",
      "蘂坼金英菊，花飄雪片蘆。",
      "波紅日斜沒，沙白月平鋪。",
      "幾見林抽筍，頻驚燕引雛。",
      "歲華何倏忽，年少不須臾。",
      "眇默思千古，蒼茫想八區。",
      "孔窮緣底事，顏夭有何辜。",
      "龍智猶經醢，龜靈未免刳。",
      "窮通應已定，聖哲不能逾。",
      "況我身謀拙，逢他厄運拘。",
      "漂流隨大海，錘鍛任洪鑪。",
      "險阻嘗之矣，栖遲命也夫。",
      "沈冥消意氣，窮餓耗肌膚。",
      "防瘴和殘藥，迎寒補舊襦。",
      "書牀鳴蟋蟀，琴匣網蜘蛛。",
      "貧室如懸磐，端憂劇守株。",
      "時遭人指點，數被鬼揶揄。",
      "兀兀都疑夢，昏昏半是愚。",
      "女驚朝不起，妻怪夜長吁。",
      "萬里拋朋侶，三年隔友于。",
      "自然悲聚散，不是恨榮枯。",
      "去夏微之瘧，今春席八殂。",
      "天涯書達否，泉下哭知無。",
      "謾寫詩盈卷，空盛酒滿壺。",
      "只添新悵望，豈復舊歡娛。",
      "壯志因愁減，衰容與病俱。",
      "相逢應不識，滿頷白髭鬚。"
    ],
    "added_time": "2026-01-03 11:55:02"
  },
  {
    "source_file": "poet.song.58000.json",
    "title": "以雙井茶寄道先從以長句",
    "author": "呂南公",
    "paragraphs": [
      "園公嗜慾淺，所好盃中物。",
      "有田在荒村，半以種糯秫。",
      "居然成醖釀，不復畏法律。",
      "客至啟柴扉，甆甌等閒出。",
      "春蔬間菘韭，秋果雜梨栗。",
      "取次得寬懷，何曾計餘日。",
      "山棲經五載，此興殊不失。",
      "獨有醒覺時，追傷往年屈。",
      "羈游住破屋，愁寂靠𨧱銊。",
      "仰望步兵厨，優如上公秩。",
      "無錢輸榷吏，窮素又畏咄。",
      "太息蘇源明，仁襟信奇倔。",
      "低徊憐鄭老，長使醉兀兀。",
      "發我感古人，何緣希彷彿。",
      "粵從歸村後，夙恨億萬畢。",
      "耕稼雖自勞，醺酣不他乞。",
      "親朋或知我，問訊俱委悉。",
      "亦有贈助恩，無非佳紙筆。",
      "鄰家世耝耰，竊笑事儒術。",
      "故故送樽壺，端爲鷂欺鶻。",
      "披襟忍辭拒，對案傾倒訖。",
      "特是今叚乖，遭承極紆鬰。",
      "遥遥海南尉，憫我卧蓬蓽。",
      "寄以累幅書，封題附郵驛。",
      "慇懃屢存賜，頗以照蕭瑟。",
      "乃惠雙井茶，雲腴品居一。",
      "人間有餽遺，宜用彼所必。",
      "牙櫛奉戎王，鴞鴟取侮忽。",
      "藜羹予餓士，荷德到身沒。",
      "驚嗟石上英，於我係搪突。",
      "迴思西山閣，其主異俗匹。",
      "喜醉復喜醒，其胸抵溟渤。",
      "今當議移獻，不更嫌草率。",
      "再拜寫私誠，庶幾無廢茀。",
      "銀鍋焚蟹眼，金匕攪雲骨。",
      "陸叟片無三，盧翁碗論七。",
      "能希擊節賞，且勉按劍叱。",
      "縱被睡魔嗔，吾豪不應恤。"
    ],
    "added_time": "2026-01-03 11:56:17"
  },
  {
    "source_file": "poet.song.58000.json",
    "title": "謝鄰翁",
    "author": "呂南公",
    "paragraphs": [
      "窮秋我何事，歲計聊支準。",
      "割稻三萬斤，栽松二千本。",
      "辛勤完廩庾，顛倒糞畦畛。",
      "爲有空腹憂，能忘此時謹。",
      "菘肥競垂陰，稻美方聯稛。",
      "自喜在丘園，年衰且優穩。",
      "天功偶不助，人力翻爲窘。",
      "彌月雨連淫，交冬霜不隕。",
      "蔬長煮有綫，穀濕舂多粉。",
      "厚望乃無聊，蕭如被宮臏。",
      "今朝二十九，看歷驚秋盡。",
      "去臘都幾何，陽烏尚高隠。",
      "鄰翁巧譚話，念我頻嗟憤。",
      "杖插肯經過，單辭稍牽引。",
      "上論穹昊意，窅嘿難裁忖。",
      "下說倚伏端，回環恒切近。",
      "熙寧大丞相，周孔登台衮。",
      "手運道德樞，生靈藉鍼診。",
      "勞神十五載，坐許無遺恨。",
      "歸卧睫未交，紛紜見矛盾。",
      "推稱忽排毀，歌詠俄咍哂。",
      "藹藹攀附人，層霄墮污溷。",
      "前愚初是智，昔禹今成鯀。",
      "譬彼羹涴衣，倉黄可潄抆。",
      "問君官際會，何似農藨蔉。",
      "而以望小乖，便同身大疢。",
      "飄風將暴雨，自古稱豪敏。",
      "邂逅不崇朝，誰嫌類榮槿。",
      "羲和與青女，會見驅輈軫。",
      "晝煖夜嚴凝，安知不相趁。",
      "低徊向翁謝，老語真明允。",
      "慚愧失路賢，吾貧固當忍。"
    ],
    "added_time": "2026-01-03 11:56:17"
  },
  {
    "source_file": "poet.song.58000.json",
    "title": "寄濟道",
    "author": "呂南公",
    "paragraphs": [
      "有田山陂間，年歷六七過。",
      "買園丘墓側，畎畝十丈大。",
      "於焉擬柴荆，垂就又垂破。",
      "豈無速成意，煎逼少財貨。",
      "淹留寄他門，一跌防百蹉。",
      "詩書相娛老，兒女既翦鬌。",
      "何必隨羈游，無屋覆高卧。",
      "昨來錢可貸，似有鬼陰佐。",
      "鄉閭喜吾歸，驚咤競告譒。",
      "一茅曾未結，羣盜忽譀𧬱。",
      "旌旗蔽枌榆，弓箭擁籬舍。",
      "連甍被焚蕩，萬室逃斫剉。",
      "吾衰當此時，林下若爲坐。",
      "蒼茫依井邑，買舍寧敢惰。",
      "迎家郡樓南，庭戶困堀堁。",
      "庇風惟古壁，容足乏高座。",
      "平生灌園心，一旦入頓挫。",
      "譬如千鈞弩，激發不中埻。",
      "力窮墜泥沙，豈免埃𡏖涴。",
      "浮沉非所善，耿介誦楚些。",
      "鄰叟異吾徒，軒咍不垂和。",
      "慇懃懷我友，契闊似棄播。",
      "早以聲氣同，中爲章服裹。",
      "牛刀到芥羽，蜀錦拭奴唾。",
      "雖云不等閒，無慮係轗軻。",
      "能無掛冠計，尚却采薇餓。",
      "低回頗賢勞，自比蟻行磨。",
      "閩州富風物，盈軸積文課。",
      "時時寄吾廬，恨不共製作。",
      "相思匪朝夕，饑渴各無奈。",
      "忽聞有歸期，忻快亟自賀。",
      "呼童治盆甕，醖醷忻秋稬。",
      "支持醉梯媒，傷弔俗類䌴。",
      "仁人不吾誑，早晚應沃輠。",
      "延頸望東橋，何當見紳拖。"
    ],
    "added_time": "2026-01-03 11:56:17"
  },
  {
    "source_file": "poet.song.58000.json",
    "title": "寄子發",
    "author": "呂南公",
    "paragraphs": [
      "後事喜乖初，勞生擬何稟。",
      "思山有藏市，願起或成寢。",
      "交聲違本心，歎恨只愈甚。",
      "聽君東堂言，去計非苒荏。",
      "外危速官謗，內迫將母稔。",
      "不能傚飛鴻，爲悔比拾瀋。",
      "寒鄉有舊隠，秔稌歲充廩。",
      "及此掛吾冠，逍遥適衾衽。",
      "咨余方問舍，期就指冬凜。",
      "相邀林野娛，高詠略宋沈。",
      "閩蠻忽煽虐，白刃萬胸脩。",
      "驚奔託城闉，默若魚在槮。",
      "問君歸來信，延佇久纔審。",
      "亟聞漕臺公，推待過流品。",
      "縻留不許退，讒口亦旋噤。",
      "古人制行藏，緩走不爲𧾏。",
      "况今羣盜熾，巖谷豈安枕。",
      "秋風又開菊，庭砌鋪故錦。",
      "江鱸鱠絲肥，蔬果具豐稔。",
      "相思東堂遠，努力文字飲。"
    ],
    "added_time": "2026-01-03 11:56:17"
  },
  {
    "source_file": "poet.song.58000.json",
    "title": "中山感懷",
    "author": "呂南公",
    "paragraphs": [
      "西村灌園生，好尚只墳史。",
      "偶爲凍餒驅，放浪離桑梓。",
      "初謀旅人食，歲月涒灘紀。",
      "城西謁郎官，辭業入驚喜。",
      "題門辱皇甫，啖炙煩周顗。",
      "積漸近攀援，依稀召訾毀。",
      "郴陽不果往，劉館聊凄倚。",
      "俛仰秋夏交，飄然動行李。",
      "凌雲古空谷，中卧幽真士。",
      "寄書使來前，得共考經旨。",
      "依從得所好，不分嚴霜委。",
      "宵話酒乾樽，朝遊屐磨齒。",
      "春風忽浩蕩，客興又遷徙。",
      "邑里有名卿，相尋走函紙。",
      "淮南官未赴，盱上船猶艤。",
      "祿廩見賸餘，羈栖請依止。",
      "蕭條出門去，四月大江水。",
      "荏苒向樅山，愔沉傍書几。",
      "侯鯖豈無味，旅疾或多鬼。",
      "諷誦難呻呼，辛勤一朞矣。",
      "天書問鄉貢，侮角士爭起。",
      "却治舉場文，歸參白襴子。",
      "征鞍遂南首，故園衝炎晷。",
      "把卷詣棘闈，駢羅聚千趾。",
      "文章雖草草，論薦亦舋舋。",
      "還與同籍公，西行望旒扆。",
      "於時冰雪惡，進步憂披靡。",
      "迤邐達浚郊，徘徊經臘祀。",
      "春官未相識，退作暴顋鯉。",
      "惆悵問鄉程，東隨汴波駛。",
      "南京𢗳懆飲，泗郡崩奔泚。",
      "稍赴建康城，筋骸倦如死。",
      "故人能俯接，未許論亨否。",
      "到得爽氣嚴，艅艎始東擬。",
      "悠悠豫章岸，速至日無幾。",
      "進叩凌雲扉，圖謀備驅使。",
      "同心潁川友，曾共長安米。",
      "解榻苦招延，幽軒爲余啟。",
      "歸來坐高館，兩見柳垂蘂。",
      "出有馮讙車，居多穆生醴。",
      "爲文萬許卷，共學十餘第。",
      "放論逼玄虛，摛辭謝狂斐。",
      "邦君頗投分，巨室能更視。",
      "師友足成名，貧窮豈常耻。",
      "雖懷招隠詠，敢廢事君禮。",
      "况乏一廛家，寧忘抱關仕。",
      "須眉保方秀，時命固當俟。",
      "蚖肆伏神龍，山梁歎雌雉。",
      "徜徉亦何者，游衍姑從爾。",
      "籃輿走仙都，皂蓋繞仙寺。",
      "掀呀赤松笑，穨塌豫亭醉。",
      "極有挽袖情，非無送鈎戲。",
      "神鋒正軒揭，賢詔已蒙被。",
      "辭學屬吾徒，天衢合伊邇。",
      "敗軍猶鼓勇，韜略助輕恃。",
      "自負七札豪，旌麾必摩壘。",
      "高心不虞禍，羣吠忽滿耳。",
      "絳灌怒如雷，魋倉衆於蟻。",
      "紛紜莫沮遏，回避但嗟唏。",
      "大暑北路塵，匆匆二千里。",
      "倉皇忍饑渴，迫若畏流矢。",
      "又見朱雀橋，重尋保康市。",
      "追隨國庠試，玉石混臧否。",
      "皆謂連城珍，無勞病瑰瑋。",
      "誰援周宣手，反棄中鄉芑。",
      "顛沛翅便垂，思山對蟾胐。",
      "迢遥馬鞍峽，滂湃虎林涘。",
      "倍道怯糧空，逢人類囚罷。",
      "朝天兩朱闔，寂寞徒還篚。",
      "無數弔唁聲，傷懷淚如洗。",
      "時情看成敗，自昔有冰燬。",
      "將軍匿風稜，縣尉乃凌抵。",
      "雲泉豈不好，消息視天理。",
      "即速肥遁裝，勞君屢牽褫。",
      "賓筵墮盈昃，卦氣盡壬癸。",
      "雖往省松楸，仍來仰盆錡。",
      "人皆賤屑越，己獨念摩揣。",
      "會得卜終焉，尤難在輕只。",
      "齎咨灌園業，早晚工力庀。",
      "譬彼蒙籠枝，初培就根柢。",
      "求田闊陂側，問舍長林尾。",
      "此計或有涯，成家倍爲美。",
      "侵尋見冬暮，我馬議駕彼。",
      "請婚無高堂，授室藉媒氏。",
      "風流愧王謝，族望慚昭芉。",
      "尚恃五噫才，諸餘庶忘弭。",
      "人倫喜修正，鰥黨成離仳。",
      "驩快見芳時，承前語惉懘。",
      "啼鵑聒窗戶，野思兼耘耔。",
      "計較理鋤耰，躊躇背床笫。",
      "棲遲撫州路，獨復操尺箠。",
      "却整半老容，臨泉照清泚。",
      "比鄰舊時叟，相見意不菲。",
      "兒孫喜詩書，揚簸借糠粃。",
      "潭潭翠岡下，其屋亦佌佌。",
      "虛徐事毛錐，脫略輟金耜。",
      "盤飧得筍蕨，滿腹饜青紫。",
      "或酌山泉醪，醇香溢吟觜。",
      "逍遥度晨夕，次第遺軒陛。",
      "秪欲養疏慵，誰能論欽企。",
      "柴薪漸營度，且閱灌園技。",
      "必可了餘生，功名付塵滓。",
      "安排聚雞柵，編織釣魚䉂。",
      "剗草種篔簹，扶欄栽枸杞。",
      "多年此謀熟，願與尺鷃比。",
      "平昔僥倖非，從今定休已。",
      "書邊夜來酌，酩酊亂終始。",
      "夜半睡魄醒，追惟到前此。",
      "悲哉二千日，倏忽象轉跬。",
      "中間事變繁，何啻億及秭。",
      "讙愉漫顔面，愁痛徹骨髓。",
      "若不悔先迷，將何異蟲豸。",
      "向來與君住，成熟至汝爾。",
      "計成合初終，三回倒吾指。",
      "當時盍簪輩，今者隔彼己。",
      "朱張既分明，陳夏浪同軌。",
      "咨余逼衰晚，謀望只尋咫。",
      "打併矜衒名，都盧讓遼豕。",
      "吾生大魂夢，世路萬瘡痏。",
      "作詩解君頤，恨少月露體。"
    ],
    "added_time": "2026-01-03 11:56:17"
  },
  {
    "source_file": "poet.song.75000.json",
    "title": "次韻平無等歲暮有懷",
    "author": "釋德洪",
    "paragraphs": [
      "文章有神驚穎脱，風雷先聽毫端落。",
      "窮年秀氣不知休，此蓋道餘德之粕。",
      "大人見世當有馭，一枝區區何足托。",
      "此語令君意自消，雙眸新退重重膜。",
      "鼻端餘地大於天，揮斤請看無沾堊。",
      "吟詩寫字到骨清，寓意乃佳工折莫。",
      "我年十五恃豪偉，廢食忘眠専製作。",
      "人令瑕玷混吞聲，將使駭世驅時惡。",
      "那知任已返吾病，邇來猛省能自薄。",
      "默唇僻處兀聾癡，十問煩人慵一答。",
      "聚呵隨罵嗟愚狂，不詳乃背初心約。",
      "我不怪君亦不嗔，君獨何心惟喜躍。",
      "人生異趣各有謀，分定那可相更博。",
      "君不見謫仙歷落解全真，月下一尊堂獨酌。",
      "又不見淵明坦率從所好，悶遭五斗相纒縛。",
      "矧予於世百無求，紛紛固可俱抛却。",
      "歲月更如秋晚池，草木向枯泉欲涸。",
      "行看東風顛沛來，又麗繁紅入斜蕚。"
    ],
    "added_time": "2026-01-03 11:56:43"
  },
  {
    "source_file": "poet.tang.25000.json",
    "title": "晚眺",
    "author": "汪萬於",
    "paragraphs": [
      "杖策倚柴門，泉聲隔岸聞。",
      "夕陽諸嶺出，晴雪萬山分。",
      "靜對豺狼窟，幽觀鹿豕羣。",
      "今宵寒月近，東北埽浮雲。"
    ],
    "added_time": "2026-01-03 11:57:09"
  },
  {
    "source_file": "poet.tang.36000.json",
    "title": "魏博羅令公附卷有迴",
    "author": "羅隱",
    "paragraphs": [
      "寒門雖得在諸宗，棲北巢南恨不同。",
      "馬上固慙消髀肉，幄中由羨愈頭風。",
      "蹉跎歲月心仍切，迢遰江山夢未通。",
      "深荷吾宗有知己，好將刀筆爲英雄。"
    ],
    "added_time": "2026-01-03 11:57:10"
  },
  {
    "source_file": "poet.song.83000.json",
    "title": "題葉尚書普光明庵",
    "author": "汪藻",
    "paragraphs": [
      "長樂七閩會，山川富登臨。",
      "重城十萬家，間以烟樹林。",
      "何許肆遐矚，城西最高岑。",
      "主人厭直歸，與世相浮沈。",
      "三宿得勝地，八還見初心。",
      "明窗一蒲團，宴坐依横參。",
      "面面來遠色，層層列清陰。",
      "閑翻貝葉書，靜聽頻迦音。",
      "萬法照了處，人居兩幽深。",
      "嗟予晚聞道，況迫桑榆侵。",
      "如何結保社，去脱頭上簪。",
      "從公刮眼膜，儻借箆千金。"
    ],
    "added_time": "2026-01-03 11:57:23"
  },
  {
    "source_file": "poet.song.59000.json",
    "title": "癸酉歲暮壽春道中五首  其一",
    "author": "劉弇",
    "paragraphs": [
      "有城有城半蕪沒，倔强當年開狡窟。",
      "青韁白馬成底事，魏得其狗空凌突。",
      "清淮不洗饕利魄，石馬崔嵬化英物。",
      "據鞍浩歎爲踟躕，但有悲風起蓬勃。"
    ],
    "added_time": "2026-01-03 11:57:49"
  },
  {
    "source_file": "poet.tang.9000.json",
    "title": "乘月過西郊渡",
    "author": "韋應物",
    "paragraphs": [
      "遠山含紫氛，春野靄云暮。",
      "值此歸時月，留連西澗渡。",
      "謬當文墨會，得與羣英遇。",
      "賞逐亂流翻，心將清景悟。",
      "行車儼未轉，芳草空盈步。",
      "已舉候亭火，猶愛村原樹。",
      "還當守故扃，悵恨秉幽素。"
    ],
    "added_time": "2026-01-03 11:58:02"
  },
  {
    "source_file": "poet.song.81000.json",
    "title": "懷安官舍病起九日作",
    "author": "蘇元老",
    "paragraphs": [
      "籬菊今年拆最繁，繞叢新折上雕盤。",
      "病知佳節霜風冷，喜對高堂骨肉歡。",
      "久廢笑歌慵飲酒，只聞兒女勸加餐。",
      "如何猛下蔾牀去，又逐鴛鴻振羽翰。"
    ],
    "added_time": "2026-01-03 11:58:45"
  },
  {
    "source_file": "poet.song.51000.json",
    "title": "梅",
    "author": "彭汝礪",
    "paragraphs": [
      "春入園林總不知，牆頭初見一梅枝。",
      "朔風不挫寒冰骨，夜月偏饒白玉姿。",
      "密意忍容鶑蝶污，英心長與雪霜期。",
      "人情願得和羹實，無縱羌童把笛吹。"
    ],
    "added_time": "2026-01-03 11:58:59"
  },
  {
    "source_file": "poet.song.58000.json",
    "title": "烟雨",
    "author": "呂南公",
    "paragraphs": [
      "朝來烟雨重，天與平田接。",
      "輕風更蕭蕭，清快繞我睫。",
      "開扉覓高嶺，沒若隔世劫。",
      "不見蒼翠顔，徘徊坐搘頰。",
      "農夫一何樂，羣輩聚稠疊。",
      "移秧塞塍圈，狼籍衣不攝。",
      "諠闐交野語，蹲踞就晨饁。",
      "臺笠映扉蓬，端能勝經笈。",
      "人生慕溫飽，萬趣歸一愜。",
      "何必少髭頦，區區羨長鬣。",
      "吾村有荒圃，吾屋葺未輟。",
      "早晚畫度全，方將事農業。",
      "耕耘黨既入，歌笑聲可躡。",
      "雖欲著新書，無妨理鍬鍤。"
    ],
    "added_time": "2026-01-03 11:59:18"
  },
  {
    "source_file": "poet.song.49000.json",
    "title": "次韵子瞻獨覺",
    "author": "蘇轍",
    "paragraphs": [
      "咄咄書空中有怪，內熱搜膏發癰疥。",
      "羹藜飯芋如固然，飽食安眠真一快。",
      "午鷄鳴屋呼不起，欠伸吉貝重衾裏。",
      "此身南北付天工，竹杖芒鞋即行李。",
      "夜長却對一燈明，上池溢流微有聲。",
      "幻中非幻人不見，本來日月無陰晴。"
    ],
    "added_time": "2026-01-03 11:59:22"
  },
  {
    "source_file": "poet.song.49000.json",
    "title": "次韵子瞻夜坐",
    "author": "蘇轍",
    "paragraphs": [
      "月入虛窗疑欲旦，香凝幽室久猶薰。",
      "清風巧爲吹餘瘴，疏雨時來報斷雲。",
      "南海炎凉身已慣，北方毀譽耳誰聞。",
      "遥知掛壁瓢無酒，歸舶還將一酌分。"
    ],
    "added_time": "2026-01-03 11:59:22"
  },
  {
    "source_file": "poet.song.49000.json",
    "title": "次韵子瞻寄賀生日",
    "author": "蘇轍",
    "paragraphs": [
      "弟兄本三人，懷抱喪其一。",
      "頎然仲與叔，耆老天所騭。",
      "師心每獨往，可否輒自必。",
      "折足非所恨，所恨覆鼎實。",
      "上頼吾君仁，議止海濱黜。",
      "凄酸念母氏，此恨何時畢。",
      "平生賢孟博，苟生不謂吉。",
      "歸心天若許，定卜老泉室。",
      "凄凉百年後，事付何人筆。",
      "于今兄獨知，言之泣生日。"
    ],
    "added_time": "2026-01-03 11:59:22"
  },
  {
    "source_file": "poet.song.91000.json",
    "title": "雨中復惠詩仍次前韻",
    "author": "張守",
    "paragraphs": [
      "性靈陶冶賴遺篇，秋水愁看灌百川。",
      "索米誰憐身是客，餐霞還恨骨非仙。",
      "鳥驚急雨來還去，雲敵衝風斷復連。",
      "好句時時慰愁絕，仰慙高義薄雲天。"
    ],
    "added_time": "2026-01-03 11:59:38"
  },
  {
    "source_file": "poet.tang.47000.json",
    "title": "紫閣隱者",
    "author": "尚顏",
    "paragraphs": [
      "天高紫閣侵，隱者信沈沈。",
      "道長年兼長，雲深草復深。",
      "如非禪客見，即是獵人尋。",
      "北笑長安道，埃塵古到今。"
    ],
    "added_time": "2026-01-03 11:59:59"
  },
  {
    "source_file": "poet.tang.44000.json",
    "title": "荅蘇州韋應物郎中",
    "author": "皎然",
    "paragraphs": [
      "詩教殆淪缺，庸音互相傾。",
      "忽觀風騷韻，會我夙昔情。",
      "蕩漾學海資，鬱爲詩人英。",
      "格將寒松高，氣與秋江清。",
      "何必鄴中作，可爲千載程。",
      "受辭分虎竹，萬里臨江城。",
      "到日掃煩政，況今休黷兵。",
      "應憐禪家子，林下寂無營。",
      "跡隳世上華，心得道中精。",
      "脫畧文字累，免爲外物攖。",
      "書衣流埃積，硯石駮蘚生。",
      "恨未識君子，空傳手中瓊。",
      "安可誘我性，始願愆素誠。",
      "爲無鸑鷟音，繼公雲和笙。",
      "吟之向禪藪，反媿幽松聲。"
    ],
    "added_time": "2026-01-03 12:00:35"
  },
  {
    "source_file": "poet.song.75000.json",
    "title": "游南嶽福嚴寺",
    "author": "釋德洪",
    "paragraphs": [
      "生計居然成脱略，投老南來看衡嶽。",
      "禹谿久留困霖雨，低摧悶若剪翎鶴。",
      "朝來南尋度坡壠，針水秧齊鳥聲樂。",
      "風光融融一都會，鬼祠雄深抱山脚。",
      "梯空延緣止巉絕，瘦策扶衰意超豁。",
      "拂雲蒼杉雜錦石，紫藤綠蔓相連絡。",
      "石橋下視隔人世，但覺嵐光翠如潑。",
      "亭泓無波自紺碧，澗草有香空錯莫。",
      "忽驚梵宇墮林梢，寶勢飛翔照深壑。",
      "欹斜萬礎盤蒼崖，十步一樓五步閣。",
      "冰柱瓊窗不知數，旒蘇一一垂簾箔。",
      "犀顱道人相笑迎，冰雪形容無住著。",
      "午梵清圓林葉動，天花細雨無時落。",
      "憑高且復息疲頸，心清别殿鳴風鐸。",
      "雲開千里上眉睫，吳楚江山見濃薄。",
      "𡺸闍如有女正色，春不洗粧秋拂掠。",
      "紫蓋頎然似矜妬，半出晴煙翠稜抹。",
      "永懷堂堂武津老，天骨開張耳重郭。",
      "三生來游等兒戲，靈山一會儼如昨。",
      "他年遺跡舊巖下，拴索猶存衆驚愕。",
      "解云此山增智力，鵬飛天風轉羊角。",
      "江西駒兒快騰踏，青原麒麟亦超卓。",
      "折足鐺中過一生，野蔬數根陳五合。",
      "故庵遺塔尚依然，行誦神交付冥漠。",
      "影不出山豈難事，准擬茅齋就林縛。",
      "退之南遷曾過此，好語誇詞雜嘲噱。",
      "自謂忠誠動嶽靈，望碑字字猶精確。",
      "但餘佳處不可狀，浪禿霜毫秋色闊。",
      "東坡唾笑成文章，山川勝處多奇作。",
      "暮年亦爲儋耳游，不一過山山愧怍。",
      "爲君試將說禪口，掉頭長吟擁山衲。",
      "心胸便欲揑荒怪，落紙雷搥散風雹。",
      "要將傑句酬佳景，未怕山容作顰頞。"
    ],
    "added_time": "2026-01-03 12:00:44"
  },
  {
    "source_file": "poet.song.75000.json",
    "title": "乾上人會余長沙",
    "author": "釋德洪",
    "paragraphs": [
      "兀坐思歸不舉頭，窗風爲我翻書葉。",
      "衆中聞語認鄉里，便覺石門寒疉疉。",
      "雲庵已作白塔新，當眼風枝心欲折。",
      "道人叢林十年舊，古寺青燈夜相接。",
      "失聲方欲問江南，忽憶去年淮上别。",
      "逃空蛩然聞足音，見子令人解愁結。",
      "地爐火冷霜月苦，一室諠譁終暖熱。",
      "湘山破曉立俜停，秀抹鉛華餘積雪。",
      "故應山亦爲余喜，隔岸遥看圓笑靨。",
      "千巖佳處可同游，明日波晴當理楫。"
    ],
    "added_time": "2026-01-03 12:00:44"
  },
  {
    "source_file": "poet.song.65000.json",
    "title": "初見嵩山",
    "author": "張耒",
    "paragraphs": [
      "年來鞍馬困塵埃，頼有青山豁我懷。",
      "日暮北風吹雨去，數峰清瘦出雲來。"
    ],
    "added_time": "2026-01-03 12:00:59"
  },
  {
    "source_file": "poet.song.93000.json",
    "title": "紫庭經",
    "author": "陳楠",
    "paragraphs": [
      "絳宮天子統乾乾，乾龍飛上九華天。",
      "天中妙有無極宮，宮中萬卷指玄篇。",
      "篇篇皆露金丹旨，千句萬句會一言。",
      "教人只在尋汞鉛，二物採入鼎中煎。",
      "夜來火發崑崙山，山頭火冷月光寒。",
      "曲江之上金烏飛，姮娥已與斗牛歡。",
      "採之鍊之未片餉，一氣渺渺通三關。",
      "三關來往氣無窮，一道白脈朝泥丸。",
      "泥丸之上紫金鼎，鼎中一塊紫金團。",
      "化爲玉漿流入口，香甜清爽透舌端。",
      "吞吞服服入五內，臟腑暢甚身康安。",
      "赤蛇蒼龍交合時，風恬浪靜虎龍蟠。",
      "神水湛湛華池靜，白雪紛紛飛四山。",
      "七寶樓臺十二時，樓前黄花深可觀。",
      "即此可謂鉛汞精，化作精髓盈關源。",
      "但去身中尋周天，前弦以後後弦前。",
      "藥物平平氣象足，天地日月交會間。",
      "虛空自然百雜碎，嚼破混沌軟如綿。",
      "番來覆去成一錢，遍體玉潤而金堅。",
      "赤血換兮白血流，金光滿室森森然。",
      "一池秋水浸明月，一朵金花如紅蓮。",
      "此時身中神氣全，不須求道復參禪。",
      "我今知君如此賢，知君有分爲神仙。",
      "分明指示無兩語，默默運用而抽添。",
      "年中採用不用年，月中取日月徒然。",
      "日中取時時易日，時中有刻而玄玄。",
      "玄之又玄不可言，元來朔望明晦弦。",
      "金翁姹女奪造化，神鬼哭泣驚相喧。",
      "雲收雨散萬籟靜，一粒玄珠種玉田。",
      "十月火候聖胎仙，九轉九朔相迴旋。",
      "初時夾脊關脈開，其次膀胱如火然。",
      "內中兩腎如湯煎，時乎挑動衝心源。",
      "心腎水火自交感，金水間隔隨使然。",
      "黄庭一氣居中宮，宮制萬象心掌權。",
      "水源清清如玉鏡，孰使河車如行船。",
      "一霎火焰飛燒天，烏魂兔魄成微塵。",
      "如斯默默覓真筌，一路逕直入靈真。",
      "分明精氣以氣存，漸漸氣積以生神。",
      "此神乃是天地精，純陽不死爲真人。",
      "若知如此宜修仙，修仙惟有金丹門。",
      "金丹亦無第二訣，身中一畝爲家園。",
      "唾涕精津氣血液，七件陰物何正焉。",
      "坎中非腎乃靈根，潭底日紅北馬奔。",
      "七返九還在片時，一切萬物皆生成。",
      "惟此乾坤真運用，不必兀兀徒無言。",
      "無心無念神已昏，安得凝聚成胎仙。",
      "胎仙只是交結成，交結惟在頃刻間。",
      "君還知有太陽回，正在冬至幾日前。",
      "又言金精既降時，復以何物復金精。",
      "金精只在坤宮藥，坤在西南爲川源。",
      "蟾光終日照西川，只此便是藥之根。",
      "以時易日刻易時，一滴甘露名靈泉。",
      "吞入心中衝肺腧，落在膀胱而成丹。",
      "丹頭不在膀胱結，元在膀胱卻在肝。",
      "肝爲木液遇金精，逢土交結成大還。",
      "莫言此時有爲功，又恐斯爲著相言。",
      "始於著相始無相，鍊精化氣氣歸根。",
      "氣之根本凝成神，方曰無爲而通靈。",
      "譬如夫歸交媾時，一點精血結成嬰。",
      "彼之以情而感情，尚且嬰兒十月成。",
      "何況宇宙在乎手，身中虎嘯龍吟聲。",
      "雖然不見龍之吟，波浪高湧千萬尋。",
      "雖然不見虎之嘯，夜深風聲吼萬林。",
      "自乎丹道凝結後，以至火候烹鍊深。",
      "及于十月霜飛時，神魂奔走安敢爭。",
      "一年都計十二月，卯酉沐浴誰敢行。",
      "所以十月入神室，金鼎滿滿龍精盈。",
      "縛雲捉月之機關，得訣修鍊夫何難。",
      "果然縛得雲在山，又解捉住月之魂。",
      "點頭此語知古人，何慮不把身飛升。",
      "身之殻兮心之肉，心中自有無價珍。",
      "可以生我復死我，既能饑人亦飽人。",
      "尋其毳路取其原，逍遙快樂無饑寒。",
      "似此景象與證驗，總在一日工夫間。",
      "工夫如此譬似閑，藥不遠兮採不難。",
      "誰知火候萬丈紅，燒殺三尸玉爐寒。",
      "丹田亦能生紫芝，黄庭又以生紅𥽷。",
      "紅𥽷一餐永不饑，紫芝一服常童顔。",
      "滿身渾是白乳花，金筋玉骨老不昏。",
      "功成行滿鶴來至，一舉便要登雲端。"
    ],
    "added_time": "2026-01-03 12:01:24"
  },
  {
    "source_file": "poet.song.93000.json",
    "title": "大道歌",
    "author": "陳楠",
    "paragraphs": [
      "真陰真陽是真道，只在眼前何遠討。",
      "凡流歲歲燒還丹，或見青黄自云好。",
      "志士應願承法則，莫損心神須見道。",
      "但知求得真黄芽，人得食之壽無老。",
      "黄芽不與世鉛同，徒以勞身不見功。",
      "虛度光陰空白首，何處悠悠訪赤松。",
      "神水華池世所希，流傳不與俗人知。",
      "還將世上凡鉛汞，相似令人迷不知。",
      "青龍逐虎虎隨龍，赤禽交會聲嗈嗈。",
      "調氣運火逐禽宮，丹砂人腹身沖沖。",
      "五行深妙義難知，龍虎隱藏在坎離。",
      "還丹之術過數百，最妙須得真華池。",
      "丹砂其位元非赤，四季排來在南宅。",
      "流珠本性無定居，若識其原如秋石。",
      "日魂月華二氣真，含胎育子自堪神。",
      "變轉欲終君自見，分明化作明窗塵。",
      "鉛汞一門不可依，金丹秘訣聖無知。",
      "莫將世人凡鉛汞，論年運火共相持。",
      "天生二物應虛無，爲妻爲子復爲夫。",
      "三五之門爲日月，能分卯酉別終初。",
      "全養天然稟至神，沖和之氣結成身。",
      "富貴只緣懷五彩，心知鉛汞共成親。",
      "乾坤不互相爲避，採取元和在天地。",
      "十月養成子母分，賢者何曾更運氣。",
      "玄黄溟溟不可辨，鉛汞之門義難顯。",
      "世人不曉定其源，細視五行定聽見。",
      "嬰兒漠漠不可悟，徒以勞神虛自苦。",
      "但知會得聖人言，即是分明天上路。",
      "三四同居共一室，一二夫妻爲偶匹。",
      "要假良媒方得親，遂使交遊情意密。",
      "浮沉恍惚往難辨，悟取迷途年月遠。",
      "欲知靈藥何日成，陽數終須歸九轉。",
      "陰陽冥寞不可知，青龍白虎自相持。",
      "年終變轉自相噉，白虎制龍龍漸稀。",
      "乾天爲父坤爲母，南方朱雀北玄武。",
      "年終歲久俱成土，時人何處尋龍虎。",
      "三人義合同爲宗，常移日月照其中。",
      "已遇三花金玉液，九轉須終十月功。",
      "青龍本質在東宮，配合乾坤震位中。",
      "白虎自茲相見後，流珠那肯不相從。",
      "龍虎修來五轉強，爐中漸覺菊花香。",
      "如今修鍊正當節，莫使悠悠歲月長。",
      "欲識丹砂是木精，移來西位與金幷。",
      "凡人休處尋蹤跡，恍惚中間互窅冥。",
      "悟者猶如返故武，迷途不易尋路苦。",
      "三人運合同一源，本姓何曾離宗祖。",
      "一人本有一人無，金公爲婦木爲夫。",
      "玄冥深遠不可度，志士何曾肯強圖。",
      "立天汪汪配地黄，男精和合並同房。",
      "白液爐戶隨分化，時人服者瑩心涼。",
      "金木傷相誰定原，五行相返自相連。",
      "世上黄龍陰火白，誰能識得黄芽鉛。",
      "世上鉛汞不相依，志士元知在坎離。",
      "賢者共藏人不見，淮南修秘在華池。",
      "九轉丹成歲欲終，開爐欲見藥花紅。",
      "水火變來俱作土，時人何處覓金翁。",
      "鉛汞相傳世所希，丹砂爲質雪爲衣。",
      "朦朧只在君家舍，日日君看君不知。",
      "還丹入口身自輕，能消久病去妖精。",
      "貪愛自茲無所染，能改愚人世與情。",
      "誰悟靈丹出世塵，三花會合與龍親。",
      "君看前後鍊丹者，悮殺千人與萬人。"
    ],
    "added_time": "2026-01-03 12:01:24"
  },
  {
    "source_file": "poet.song.93000.json",
    "title": "羅浮翠虛吟",
    "author": "陳楠",
    "paragraphs": [
      "嘉定壬申八月秋，翠虛道人在羅浮。",
      "眼前萬事去如水，天地何處一沙鷗。",
      "吾將蛻形歸玉闕，遂以金丹火候訣。",
      "說與瓊山白玉蟾，使之深識造化骨。",
      "道光禪師薛紫賢，付我歸根復命篇。",
      "指示鉛汞兩箇字，所謂真的玄中玄。",
      "辛苦都來只十月，漸漸採取漸凝結。",
      "而今通神是白血，已覺四肢無寒熱。",
      "後來依舊去參人，勘破多少野狐精。",
      "箇箇不是真一處，都是旁門不是真。",
      "恐君虛度此青春，從頭一一爲君陳。",
      "若非金液還丹訣，不必空自勞精神。",
      "有如迷者學採戰，心心只向房中戀。",
      "謂之陰丹御女方，手按眉間吸氣嚥。",
      "奪人精氣補吾身，執著三峰信邪見。",
      "產門喚作生身處，九淺一深行幾遍。",
      "軒後彭祖老容成，黄谷壽光趙飛燕。",
      "他家別有通霄路，酒肆淫坊戲歷鍊。",
      "莫言花裏遇神仙，即把金篦換瓦片。",
      "樹根已朽葉徒青，氣海波翻死如箭。",
      "其他有若諸旁門，尚自可結安樂緣。",
      "有如服氣爲中黄，有如守頂爲混元。",
      "有如運氣爲先天，有如嚥液爲靈泉。",
      "或者脾邊認一穴，執定爲呼吸根。",
      "或者口鼻爲玄牝，納清吐濁爲返還。",
      "或者默朝高上帝，心目上視守泥丸。",
      "與彼存思氣升降，以此謂之夾脊關。",
      "與彼閉息吞津唾，謂之玉液金液丹。",
      "與彼存神守臍下，與彼作念相眉間。",
      "又如運心思脊骨，又如合口柱舌端。",
      "竦肩縮頸偃脊背，喚作直入玉京山。",
      "口爲華池舌爲龍，喚作神水流潺潺。",
      "此箇旁門安樂法，擬作天仙豈不難。",
      "八十放九嚥其一，聚氣歸臍謂胎息。",
      "手持念珠數呼吸，水壺土圭則時刻。",
      "或依靈寶秘法行，直勒尾閭嚥津液。",
      "或參西山會真記，終日無言面對壁。",
      "時人雖是學坐禪，何曾月照寒潭碧。",
      "時人雖是學抱元，何曾如玉之在石。",
      "或言大道本無爲，枯木灰心孤默默。",
      "或言已自顯現成，試問幻身何處得。",
      "更有勞形採日月，謂之天魂與地魄。",
      "更有終宵服七曜，謂之造化真血脈。",
      "更有肘後飛金精，氣自騰騰水滴滴。",
      "更有太乙含真氣，心自冥冥腎寂寂。",
      "有般循環運流珠，有般靜定想朱橘。",
      "如斯皆是養命方，即非無質生靈質。",
      "道要無中養就兒，箇中別有真端的。",
      "都緣簡易妙天機，散在丹書不肯洩。",
      "可憐愚夫自執迷，迷迷相指畫無無。",
      "箇般詭怪顛狂輩，坐中搖動顫多時。",
      "屈伸偃仰千萬狀，啼哭叫喚如兒嬉。",
      "蓋綠方寸無主人，氣虛氣散神狂飛。",
      "一隊妄想爭唱鬨，以此誑俗誘愚癡。",
      "不知與道合其真，與鬼合邪徒妄爲。",
      "一才心動氣隨動，跳躍顫掉運神機。",
      "或曰此是陽氣來，或曰龍虎爭戰時。",
      "或曰河車千萬迎，或曰水火相奔馳。",
      "看看搖擺五臟氣，一旦腦瀉精神羸。",
      "當初神祖留丹訣，無中生有作丹基。",
      "何曾有此鬼怪狀，盡是下士徒闡提。",
      "我聞前代諸聖師，無爲之中無不爲。",
      "盡於無相生實相，不假想化幷行持。",
      "則有些兒奇又奇，心腎元來非坎離。",
      "肝心脾肺腎腸膽，只是空屋舊藩籬。",
      "涕唾津精氣血液，只可接助爲階梯。",
      "精神魂魄心意氣，觀之自是而實非。",
      "何須內觀及鑑形，或聽靈響視泓池。",
      "吞霞飲露服元氣，功效不驗心神疲。",
      "演說清虛弄爐火，索人投狀齎金寶。",
      "敢將蛙井藐滄溟，元始天尊即是我。",
      "虛收銜號僞神通，指劃鬼神說因果。",
      "今朝明朝又奏名，內丹外丹無不可。",
      "欺賢罔聖昧三光，自視禍福皆懡㦬。",
      "招邀徒弟走市廛，醉酒飽德成群夥。",
      "大道從來絕名相，真仙本自無花草。",
      "教他戒誓立辛勤，爭如汝自辛勤好。",
      "一人迷昧猶自可，迷以傳迷迷至老。",
      "此輩一盲引衆盲，共入迷途真憂惱。",
      "忽朝福盡罪報來，獲罪於天無所禱。",
      "三元九府錄其愆，迫魂繫魄受冥考。",
      "舉世人人喜學仙，幾人日日去參玄。",
      "各自妄誕自相高，不務真實爲真詮。",
      "古人好語須切記，工夫純熟語通仙。",
      "言語不通非眷屬，工夫不到不方圓。",
      "我昔工夫行一年，六脈已息氣歸根。",
      "有一嬰兒在丹田，與我形貌亦如然。",
      "翻思塵世學道者，三年九載空遷延。",
      "依前雲水遊四海，冷眼看有誰堪傳。",
      "炷香問道仍下風，勘辨邪正知愚賢。",
      "歸來作此翠虛吟，猶如杲日麗青天。",
      "掃除末學小伎術，分別火候鍊藥物。",
      "只取一味水中金，收拾虛無造化窟。",
      "促將百脈盡歸源，脈任氣停丹始結。",
      "初時枯水依寒巖，二獸相逢如電掣。",
      "中央正位產玄珠，浪靜風平雲雨歇。",
      "半時之間見丹頭，軟似綿團硬似鐵。",
      "此時南方赤鳳血，採之須要知時節。",
      "一般才得萬般全，復命歸根真孔穴。",
      "內中自有真壺天，風物光明月皎潔。",
      "龍吟虎嘯鉛汞交，灼見黄芽芽白雪。",
      "每常天地交合時，奪取陰陽造化機。",
      "卯酉甲庚須沐浴，弦望晦朔要防危。",
      "隨日隨時則斤兩，抽添運用在怡怡。",
      "十二時中只一時，九還七返這些兒。",
      "溫養功須常固濟，巽風常向坎中吹。",
      "行坐寢食總如之，性恐火冷丹力遲。",
      "一年周天除卯酉，九轉工夫月用九。",
      "至於十月玉霜飛，聖胎圓就風雷吼。",
      "一載胎生一個兒，子生孫了又孫枝。",
      "千百億化最妙處，豈可容易教人知。",
      "忘形死心絕爾汝，存亡動靜分寶主。",
      "朝昏藥物有浮沉，水火爻符宜檢舉。",
      "真氣薰蒸無寒暑，純陽流溢無生死。",
      "有一子母分胎路，妙在尾箕斗牛女。",
      "若欲延年救老殘，斷除淫欲行旁門。",
      "果將流形永住世，除非運火鍊神丹。",
      "神丹之功三百日，七解七蛻成大還。",
      "聚則成形散成氣，天上人間總一般。",
      "寧可求師安樂法，不可邪淫採精血。",
      "古云天地悉皆歸，須學無爲清淨訣。",
      "縛住青山萬頃雲，撈取碧潭一輪月。",
      "玄關一竅無人知，此是刀圭甚奇絕。",
      "夜來撞見呂秀才，有一丹訣猶奇哉。",
      "卻把太虛爲爐鼎，活捉烏兔爲藥材。",
      "山河大地發猛火，於中萬象生雲雷。",
      "昔日混沌今品物，一時交結成聖胎。",
      "也無金木相間隔，也無龍虎分南北。",
      "不問子母及雌雄，不問夫妻及黑白。",
      "何人名曰大還丹，太上老君吞不得。",
      "老君留與清閑客，服了飛仙登太極。",
      "更將一盞鴻濛酒，餌此刀圭壯顔色。",
      "任從滄海變桑田，我道壺中未一年。",
      "懸知汝心如鐵堅，所以口口密相傳。",
      "妙處都無半句子，神仙法度真自然。",
      "速須下手結胎仙，朗吟歸去蓬萊天。"
    ],
    "added_time": "2026-01-03 12:01:24"
  },
  {
    "source_file": "poet.song.93000.json",
    "title": "金丹詩訣  其一",
    "author": "陳楠",
    "paragraphs": [
      "半斤真汞半斤鉛，隱在靈源太極先。",
      "須趁子時當採取，鍊成金液入丹田。"
    ],
    "added_time": "2026-01-03 12:01:24"
  },
  {
    "source_file": "poet.song.93000.json",
    "title": "金丹詩訣  其二",
    "author": "陳楠",
    "paragraphs": [
      "神符白雪結玄珠，此時金丹第一爐。",
      "十二時辰須認子，莫教金鼎汞花枯。"
    ],
    "added_time": "2026-01-03 12:01:24"
  },
  {
    "source_file": "poet.song.81000.json",
    "title": "贈棋士兼相",
    "author": "蘇元老",
    "paragraphs": [
      "嵯峨遠遊冠，過我田里居。",
      "手談達要妙，心計有卷舒。",
      "把握殺活機，操持開闔樞。",
      "總總如亂兵，紛紛若奔車。",
      "觀者皆怵惕，敵人更揶揄。",
      "一著起疲廢，萬口驚喧呼。",
      "巧思自神授，智慧非常拘。",
      "又聞風鑒精，許與且不渝。",
      "羣公贈詩文，稱述良非虛。",
      "自昔少兼能，今挾二術俱。",
      "奕秋與許負，異世同一軀。",
      "惜哉惟藝名，問學當何時。"
    ],
    "added_time": "2026-01-03 12:01:43"
  },
  {
    "source_file": "poet.song.98000.json",
    "title": "和少章罌粟湯",
    "author": "李彌遜",
    "paragraphs": [
      "旋烹雪粒勝瓊漿，撲鼻香浮繞夜窗。",
      "甘比玉蓮開太液，色分秋練凈澄江。",
      "魔軍戰睡猶堅壁，筆陣催詩欲納降。",
      "已聽鏗鏘驚俚耳，强顔猶把寸莛撞。"
    ],
    "added_time": "2026-01-03 12:01:52"
  },
  {
    "source_file": "poet.song.98000.json",
    "title": "秋月迴文",
    "author": "李彌遜",
    "paragraphs": [
      "霜盤玉隱倒團金，迥水秋天碧夜侵。",
      "光掩半扉寒夜永，影分疏竹翠軒深。",
      "長空遠岫歸雲捲，古木髙風浥露沉。",
      "凉袂客愁應夢楚，長城曉角夜悲吟。"
    ],
    "added_time": "2026-01-03 12:01:52"
  },
  {
    "source_file": "poet.song.98000.json",
    "title": "出汴過淮有作",
    "author": "李彌遜",
    "paragraphs": [
      "十年猶愧飽侏儒，卻到淮山識舊途。",
      "一櫂輕於堂上芥，此身閑似水中鳬。",
      "受風帆影隨南北，弄日雲容自有無。",
      "不用乘桴泛滄海，半生全欲老江湖。"
    ],
    "added_time": "2026-01-03 12:01:52"
  },
  {
    "source_file": "poet.song.98000.json",
    "title": "次韻待制兄題孔園芍藥  其一",
    "author": "李彌遜",
    "paragraphs": [
      "紅藥開時春可憐，爛雲明錦破晴烟。",
      "雍容近侍千花右，綽約翻階四戶前。",
      "不分柳條開白眼，直愁榆葉散青錢。",
      "我來偶落東風後，只有鮫綃處處傳。"
    ],
    "added_time": "2026-01-03 12:01:52"
  },
  {
    "source_file": "poet.song.98000.json",
    "title": "次韻待制兄題孔園芍藥  其二",
    "author": "李彌遜",
    "paragraphs": [
      "絕勝河陽滿縣香，淡粧濃抺巧相望。",
      "七言遠逼能詩謝，萬朵今聞好事黄。",
      "繡幕羅幃雲冉冉，風裳水珮日央央。",
      "紫薇花底根株在，寂寞山城亦自芳。"
    ],
    "added_time": "2026-01-03 12:01:52"
  },
  {
    "source_file": "poet.song.88000.json",
    "title": "寄邦求擬南食作",
    "author": "李正民",
    "paragraphs": [
      "不到浙鄉辜負口，昔人有語真可取。",
      "我住柯山三四年，厭飫蕨薇幾噎嘔。",
      "扁舟乘流來檇李，極目江湖幾千里。",
      "白魚市上爛如銀，紫蠏籪頭多似蟻。",
      "舒鳬帖帖墮水面，亦有麕麞來近縣。",
      "黄閒射雉出林中，田鼠化鶉毛彩絢。",
      "况復海物錯難名，蝤蛑輪囷似斗升。",
      "紛紛蝦蛤不足數，淡菜蚶蠣資多腥。",
      "僻居海岸久寂寞，寒擁紅爐聊獨酌。",
      "芼之橙桂薦玉盤，不比屠門空大嚼。",
      "我念孫卿久滯留，欲致數品無傳郵。",
      "烹羊炰羔自不惡，更有負郭新良疇。"
    ],
    "added_time": "2026-01-03 12:02:29"
  },
  {
    "source_file": "poet.song.48000.json",
    "title": "試院唱酬十一首 戲呈試官呂防",
    "author": "蘇轍",
    "paragraphs": [
      "新秋風月正凉天，空館相看學坐禪。",
      "滿榻詩書愁病眼，隔牆砧杵思高眠。",
      "霜飛一葉凋瓊玉，風繞雙松奏管絃。",
      "聞道熊羆歸夢數，侵天闈棘漫森然。"
    ],
    "added_time": "2026-01-03 12:03:02"
  },
  {
    "source_file": "poet.song.92000.json",
    "title": "贈浹上人一上人",
    "author": "呂本中",
    "paragraphs": [
      "君行南山南，我在北山北。",
      "不聞浴鵠白，但見染絲黑。",
      "老境欲垂垂，快意須得得。",
      "孰知百雉堅，而有一日克。",
      "浹如澗底松，縱老終不踣。",
      "一如雲間鶴，不復可覊勒。",
      "我如千里風，遇此兩鴻鵠。",
      "明珠脫氛翳，曉日破昏塞。",
      "宿障不盡除，胸次猶筆墨。",
      "君看說詩口，乃是拔山力。",
      "冷霜卧偃蹇，歲月飽封殖。",
      "誰能窺藩籬，未易得閫閾。",
      "政當歛光芒，不必須緣飾。",
      "相從無何鄉，敗衲依破裓。",
      "更令好事人，妙語添一則。"
    ],
    "added_time": "2026-01-03 12:03:04"
  },
  {
    "source_file": "poet.song.92000.json",
    "title": "雨後月夜懷沈宗師承務",
    "author": "呂本中",
    "paragraphs": [
      "雨雲攬江色，偃蹇破昏睡。",
      "千花閉紅紫，妙見一室內。",
      "披政當歛光，芒不必須緣。",
      "飾衣行夜永，明月在船背。",
      "微風過蕭瑟，古柳立蒼翠。",
      "翛然一蒲團，堅坐覓詩對。",
      "我生無南北，所到意趣遂。",
      "孰知十年游，保此清浄退。",
      "頗念城北人，結友老杉檜。",
      "漫随長鋏歸，甘作短檠棄。",
      "出門萬里塗，已駕安得稅。",
      "何當持被来，把酒相就醉。"
    ],
    "added_time": "2026-01-03 12:03:04"
  },
  {
    "source_file": "poet.tang.10000.json",
    "title": "催宗文樹雞柵",
    "author": "杜甫",
    "paragraphs": [
      "吾衰怯行邁，旅次展崩迫。",
      "愈風傳烏雞，秋卵方漫喫。",
      "自春生成者，隨母向百翮。",
      "驅趁制不禁，喧呼山腰宅。",
      "課奴殺青竹，終日憎赤幘。",
      "蹋藉盤案飜，塞蹊使之隔。",
      "牆東有隙地，可以樹高柵。",
      "避熱時來歸，問兒所爲跡。",
      "織籠曹其內，令入不得擲。",
      "稀間可突過，觜爪還污席。",
      "我寬螻蟻遭，彼免狐貉厄。",
      "應宜各長幼，自此均勍敵。",
      "籠柵念有修，近身見損益。",
      "明明領處分，一一當剖析。",
      "不昧風雨晨，亂離減憂慽。",
      "其流則凡鳥，其氣心匪石。",
      "倚賴窮歲晏，撥煩去冰釋。",
      "未似尸鄉翁，拘留蓋阡陌。"
    ],
    "added_time": "2026-01-03 12:03:15"
  },
  {
    "source_file": "poet.tang.34000.json",
    "title": "丹陽道中寄友生",
    "author": "陸龜蒙",
    "paragraphs": [
      "煙樹綠微微，春流浸竹扉。",
      "短蓑攜稚去，孤艇載魚歸。",
      "海俗蘆編室，村娃練束衣。",
      "舊栽奴橘老，新刈女桑肥。",
      "錦鯉衝風擲，絲禽掠浪飛。",
      "短亭幽徑入，陳廟數峰圍。",
      "地廢金牛暗，陵荒石獸稀。",
      "思君同一望，帆上怨餘暉。"
    ],
    "added_time": "2026-01-03 12:03:32"
  },
  {
    "source_file": "poet.tang.34000.json",
    "title": "寄茅山何道士",
    "author": "陸龜蒙",
    "paragraphs": [
      "終身持玉舃，丹訣未應傳。",
      "況是曾同宿，相違便隔年。",
      "問顏知更少，聽話想踰玄。",
      "古籙文垂露，新金汞絕煙。",
      "蜂供和餌蜜，人寄買溪錢。",
      "紫燕長巢硐，青龜忽上蓮。",
      "篋藏徵隱詔，囊佩攝生篇。",
      "圃暖芝臺秀，巖春乳管圓。",
      "池栖子孫鶴，堂宿弟兄仙。",
      "幸閱靈書次，心期賜一編。"
    ],
    "added_time": "2026-01-03 12:03:32"
  },
  {
    "source_file": "poet.tang.34000.json",
    "title": "江南秋懷寄華陽山人",
    "author": "陸龜蒙",
    "paragraphs": [
      "櫛髪涼天曙，含毫故國情。",
      "歸心一夜極，病體九秋輕。",
      "忽起襜褕詠，因悲絡緯鳴。",
      "逢山即堪隱，何路可圖榮。",
      "揲策空占命，持竿不釣名。",
      "忘憂如有待，縱嬾似無營。",
      "小徑纔分草，斜扉劣辨荆。",
      "冷荷承露菂，疎菊臥煙莖。",
      "譜爲聽琴閱，圖緣看海㡠。",
      "鷺毛浮島白，魚尾撇波赬。",
      "庭橘低攀嗅，園葵旋折烹。",
      "餓烏窺食案，鬬鼠落書棚。",
      "種豆悲楊惲，投瓜憶衛旍。",
      "東林誰處士，南郭自先生。",
      "分野星多蹇，連山卦少亨。",
      "衣裾徒博大，文籍漫縱橫。",
      "蘭葉騷人佩，蓴絲內史羹。",
      "鶡冠難適越，羊酪未饒傖。",
      "倚嘯微抽恨，論玄好析酲。",
      "栖遲勞鼓篋，豪俠愛金籯。",
      "鍊藥傳丹鼎，嘗茶試石𪼿。",
      "沼連枯葦暗，窗對脫梧明。",
      "未達譏張翰，非才嫉禰衡。",
      "遠懷魂易黯，幽憤骨堪驚。",
      "礪缺知矛利，磨瑕見璧瑛。",
      "道源疏滴瀝，儒肆售精誠。",
      "敢歎良時擲，猶勝亂世攖。",
      "相秦猶幾死，王漢尚當黥。",
      "飲啄期應定，窮通勢莫爭。",
      "髡鉗爲皂隸，譚笑得公卿。",
      "浴日安知量，追風不計程。",
      "塵埃張耳分，肝膽季心傾。",
      "諭蜀專操檄，通甌獨請纓。",
      "匹夫能曲踊，萬騎可橫行。",
      "許國輕妻子，防邊重戰耕。",
      "俄分上尊酒，驟厭五侯鯖。",
      "靜默供三語，從容等一枰。",
      "弘深司馬法，雄傑貳師兵。",
      "朔雪埋烽燧，寒笳裂斾旌。",
      "乘時收句注，即日埽欃槍。",
      "武昔威殊俗，文今被八紘。",
      "琮璜陳始畢，韶夏教初成。",
      "芽孽羣妖滅，松筠百度貞。",
      "郎官青瑣拜，使者繡衣迎。",
      "帝道將雲闢，澆波漸砥平。",
      "學徒羞說霸，佳士恥爲跉。",
      "負杖歌栖畝，操觚賦北征。",
      "才當曹斗怯，書比惠車盈。",
      "謝氏憐兒女，郄家貴舅甥。",
      "唯荒稚珪宅，莫贈景山鎗。",
      "賢彥風流遠，江湖思緒縈。",
      "謳啞搖舴艋，出沒漾鵁鶄。",
      "晚樹參差碧，奇峰邐迤晴。",
      "水喧揌紫芡，村響{姊女=臼}香秔。",
      "荷笠漁翁古，穿籬守犬獰。",
      "公衫白紵卷，田餉綠筲擎。",
      "地與膏腴錯，人多富壽幷。",
      "相歡時帖泰，獨坐歲崢嶸。",
      "唧嘖蛩吟壁，連軒鶴舞楹。",
      "戍風飄疊鼓，鄰月動哀箏。",
      "未得文章力，何由俸祿請。",
      "和鉛還搰搰，持斧自丁丁。",
      "驚懼疑凋朽，功勤過屑瓊。",
      "凝神披夕秀，盡力取朝英。",
      "蠹簡開塵篋，寒燈立曉檠。",
      "靜翻詞客系，閑難史官評。",
      "天地寧舒慘，山川自變更。",
      "秖能分跖惠，誰解等殤彭。",
      "項豈重瞳聖，夔憂一足𨆪。",
      "阮高酣麴糵，莊達謝犧牲。",
      "齚舌無勞話，寬心豈可盛。",
      "但從罏冶鍛，莫受罻羅嬰。",
      "硯撥萍根洗，舟衝蓼穗撐。",
      "短牀編翠竹，低机凭紅檉。",
      "霜信催楊柳，煙容褭杜蘅。",
      "桁排巢燕燕，屏畫醉猩猩。",
      "嬾檜推嵐影，飛泉撼玉琤。",
      "𦪽{舟卭}尋遠近，握槊鬬輸贏。",
      "枝壓離披瓠，簷垂礧磊橙。",
      "忘情及宗炳，抱疾過劉楨。",
      "野饋夸菰飯，江商賈蔗餳。",
      "送神枹瓦釜，留客上瓷觥。",
      "舉楫揮青劒，鳴榔扣遠鉦。",
      "鳥行沈莽碧，魚隊破泓澄。",
      "手戟非吾事，腰鎌且發硎。",
      "諒難求摽摽，聊欲取錚錚。",
      "幾歎蟲甘蓼，還思鹿美苹。",
      "愁長難自剪，歌斷有誰賡。",
      "未去師黃石，空能說白珩。",
      "性湍休激浪，言莠罷抽萌。",
      "地僻琴尊獨，溪寒杖屨清。",
      "物齊消臆對，戈倒共心盟。",
      "絲曳靈妃瑟，金涵太子笙。",
      "幽棲膠竹塢，仙慮驛蓬瀛。",
      "想像珠襦鳳，追飛翠蘂鶯。",
      "霧簾深杳悄，雲磬冷敲鏗。",
      "籙字多階品，華陽足弟兄。",
      "焚香凝一室，盡日思層城。",
      "匿景崦嵫色，呀空渤澥聲。",
      "吾當營巨黍，東去射長鯨。"
    ],
    "added_time": "2026-01-03 12:03:32"
  },
  {
    "source_file": "poet.tang.34000.json",
    "title": "送宣武從事越中按獄",
    "author": "陸龜蒙",
    "paragraphs": [
      "曉看呈使範，知欲敕星軺。",
      "水國難驅傳，山城便倚橈。",
      "秉籌先獨立，持法稱高標。",
      "旌斾臨危堞，金絲發麗譙。",
      "別愁當翠巘，冤望隔風潮。",
      "木落孤帆迥，江寒疊鼓飄。",
      "客鴻吳島盡，殘雪剡汀消。",
      "坐想休秦獄，春應到柳條。"
    ],
    "added_time": "2026-01-03 12:03:32"
  },
  {
    "source_file": "poet.tang.34000.json",
    "title": "江南冬至和人懷洛下",
    "author": "陸龜蒙",
    "paragraphs": [
      "昔居清洛涯，長恨苦寒遲。",
      "自作江南客，稀遲下雪時。",
      "有煙棲菊梗，無凍落杉枝。",
      "背日能尋徑，臨風尚覆棋。",
      "鳥聲渾欲轉，草色固應知。",
      "與看平湖上，東流或片澌。"
    ],
    "added_time": "2026-01-03 12:03:32"
  },
  {
    "source_file": "poet.song.82000.json",
    "title": "石牛洞",
    "author": "程俱",
    "paragraphs": [
      "陽城山頭遽如許，金華山中呼不去。",
      "癡牛赤脚墮天河，共向空山飽煙霧。",
      "阿瞞安知眇道士，丹井至今存故處。",
      "琤淙萬古穿石斷，峽束奔流閙山塢。",
      "嵬峨上鬰千仞勢，洞下坡陀無塊土。",
      "文公古句驚舊觀，拂拭蒼莓增媚嫵。",
      "亦欲磨崖放楚狂，掃迹政恐山神怒。"
    ],
    "added_time": "2026-01-03 12:03:42"
  },
  {
    "source_file": "poet.song.82000.json",
    "title": "谿行歎",
    "author": "程俱",
    "paragraphs": [
      "潾潾石間流，落落灘下石。",
      "相因成悍嶮，日夜更拒激。",
      "化爲百雷車，轉入千丈碧。",
      "推舟上磊砢，盡日不尋尺。",
      "我行三伏中，正自澀如棘。",
      "于時久不雨，陽炎劇炊炙。",
      "谿流僅如綫，但見沙渚赤。",
      "逶迤呼蛇港，百步涉重磧。",
      "迢迢神亭瀨，奡盪無遺力。",
      "此身誠不貲，此日良足惜。",
      "胡爲棄分陰，盡室寄囏阨。",
      "長謡飛仙章，慷慨三歎息。"
    ],
    "added_time": "2026-01-03 12:03:42"
  },
  {
    "source_file": "poet.song.75000.json",
    "title": "石霜見東吳誠上人",
    "author": "釋德洪",
    "paragraphs": [
      "我尋流水行，忽入霜華谷。",
      "山陰見幽人，目带湖山綠。",
      "語温如春風，韻秀自拔俗。",
      "暗驚枯木堂，栖此一枝玉。",
      "遥知夜窗深，雪響亂脩竹。",
      "寶書掩殘紅，佳眠正清熟。",
      "逸想在西興，清夢不容逐。",
      "覺來念行處，小詩欲收錄。",
      "詩成寫烏絲，銀鈎奪人目。",
      "棐几著牙籖，興來還自讀。"
    ],
    "added_time": "2026-01-03 12:03:51"
  },
  {
    "source_file": "poet.song.49000.json",
    "title": "雨中招吳子野先生",
    "author": "蘇轍",
    "paragraphs": [
      "柴門不出蓬生徑，暑雨無時水及堂。",
      "辟穀頼君能作客，暫來煎蜜餉桃康。"
    ],
    "added_time": "2026-01-03 12:04:10"
  },
  {
    "source_file": "poet.song.65000.json",
    "title": "贈鐵牌道者",
    "author": "張耒",
    "paragraphs": [
      "微官待旦亦朝天，頼爾絕勝鐘鼓傳。",
      "舉世昏冥竟難警，憐君常負五更眠。"
    ],
    "added_time": "2026-01-03 12:04:56"
  },
  {
    "source_file": "poet.tang.22000.json",
    "title": "階下蓮",
    "author": "白居易",
    "paragraphs": [
      "葉展影飜當砌月，花開香散入簾風。",
      "不如種在天池上，猶勝生於野水中。"
    ],
    "added_time": "2026-01-03 12:05:20"
  },
  {
    "source_file": "poet.song.88000.json",
    "title": "久雨不解次韻  其三",
    "author": "李正民",
    "paragraphs": [
      "春事寒應晚，旅人閑轉愁。",
      "空階宵更滴，遠靄曉難收。",
      "嗜好藏龜殻，行年問虎頭。",
      "孫郎多智策，箭重却回舟。"
    ],
    "added_time": "2026-01-03 12:05:28"
  },
  {
    "source_file": "poet.tang.26000.json",
    "title": "酬任疇協律夏中苦雨見寄",
    "author": "姚合",
    "paragraphs": [
      "銀漢波瀾溢，經旬雨未休。",
      "細聽宜隔牖，遠望憶高樓。",
      "風急飄還斷，雲低落更稠。",
      "走童驚掣電，飢鳥啄浮漚。",
      "絲網張空際，蛛繩續瓦溝。",
      "青蛙多入戶，潢潦欲勝舟。",
      "雷怒疑山破，池渾似土流。",
      "灰人漫禳厭，水馬恣沈浮。",
      "廣陌應翻浪，貧居恐作湫。",
      "陽精藏不耀，陰氣盛難收。",
      "遠色重林暮，繁聲四壁秋。",
      "望晴思見日，防冷欲披裘。",
      "枕潤眠還嬾，車羸出轉憂。",
      "散空煙漠漠，迸溜竹修修。",
      "樹暗蟬吟咽，巢傾燕語愁。",
      "琴書涼簟淨，燈燭夜窗幽。",
      "天下那能向，龍邊豈易求。",
      "濕煙凝竈額，荒草覆牆頭。",
      "酒思淒方罷，詩情耿始抽。",
      "下牀先仗屐，汲井恐飄甌。",
      "危坐徒相憶，佳期未有由。",
      "勞君寄新什，終日不能酬。"
    ],
    "added_time": "2026-01-03 12:05:46"
  },
  {
    "source_file": "poet.tang.26000.json",
    "title": "和座主相公雨中作",
    "author": "姚合",
    "paragraphs": [
      "清氣潤華屋，東風吹雨勻。",
      "花低驚豔重，竹淨覺聲真。",
      "山際凝如霧，雲中散似塵。",
      "蕭蕭下碧落，點點救生民。",
      "緩灑雷霆細，微霑瓦礫新。",
      "詩成難繼和，造化筆通神。"
    ],
    "added_time": "2026-01-03 12:05:46"
  },
  {
    "source_file": "poet.tang.26000.json",
    "title": "惡神行雨",
    "author": "姚合",
    "paragraphs": [
      "凶神扇𥳽惡神行，汹湧挨排白霧生。",
      "風擊水凹波撲凸，雨漴山口地嵌坑。",
      "龍噴黑氣翻騰滾，鬼掣紅光劈劃揁。",
      "哮吼忽雷聲揭石，滿天啾唧鬧轟轟。"
    ],
    "added_time": "2026-01-03 12:05:46"
  },
  {
    "source_file": "poet.tang.26000.json",
    "title": "苦雨",
    "author": "姚合",
    "paragraphs": [
      "江昏山半晴，南阻絕人行。",
      "葭菼連雲色，松杉共雨聲。",
      "早秋仍燕舞，深夜更鼉鳴。",
      "爲報迷津客，訛言未可輕。"
    ],
    "added_time": "2026-01-03 12:05:46"
  },
  {
    "source_file": "poet.tang.26000.json",
    "title": "題鳳翔西郭新亭",
    "author": "姚合",
    "paragraphs": [
      "西郭塵埃外，新亭制度奇。",
      "地形當要處，人力是閑時。",
      "結搆方殊絕，高低更合宜。",
      "棟梁清俸買，松竹遠山移。",
      "佛寺幽難敵，仙家景可追。",
      "良工慙巧盡，上客恨逢遲。",
      "兩面寒波漲，當前軟柳垂。",
      "清虛宜月入，涼冷勝風吹。",
      "宴賞軍容靜，登臨妓樂隨。",
      "魚龍聽弦管，鳧鶴識旌旗。",
      "泛鷁春流闊，飛觴白日欹。",
      "閑花長在戶，嫩蘚乍緣墀。",
      "永望情無極，頻來困不辭。",
      "雲峰晴轉翠，煙樹曉逾滋。",
      "向野惟貪靜，臨空遽覺危。",
      "行人如不到，遊樂更何爲。"
    ],
    "added_time": "2026-01-03 12:05:46"
  },
  {
    "source_file": "poet.song.89000.json",
    "title": "小閣晚望書懷一百韻示仲弟并簡顧子美",
    "author": "李綱",
    "paragraphs": [
      "歲晏羣陰積，天髙霰雪晴。",
      "西山來爽致，小閣湛虛明。",
      "曲檻馳孤照，微雲點太清。",
      "泛觀周宇宙，曠望出枝撐。",
      "九隴龍蛇伏，梁谿組練縈。",
      "翠烟浮近市，碧瓦麗髙甍。",
      "湖外千巖秀，林端一带平。",
      "松篁森薈蔚，樓觀鬱崢嶸。",
      "天末氛埃歛，坤倪物象呈。",
      "清風生户牖，秀色入軒楹。",
      "北極星辰拱，東臯雨露贏。",
      "寸懷舒遠目，萬感集孤情。",
      "憶昨陪螭殿，終年侍玉京。",
      "含毫青瑣闥，通籍鳳凰城。",
      "奬擢知恩重，臨危覺死輕。",
      "囊書朝入奏，襆被夕徂征。",
      "去歷谿山險，歸虞盜賊驚。",
      "西江足波浪，南國滿旃旌。",
      "迂路良非策，尋家不計程。",
      "天戈戡猰貐，廟略掃欃槍。",
      "蕪没田園在，歡呼僕隸迎。",
      "亂離才甫定，患禍忽相嬰。",
      "風木悲摧感，祥琴慘愴聲。",
      "誓終墳墓守，望絕縉紳榮。",
      "卜築誠長計，棲遲豈釣名。",
      "當爲千載蟄，那作九臯鳴。",
      "示舌羞張子，輕身笑禰衡。",
      "盤桓且丘壑，騰踏自公卿。",
      "未具函關駕，聊從谷口耕。",
      "歲功方險惡，供給敢豐盈。",
      "瘠隴饒稂莠，彪池粃稻秔。",
      "何心謀肉食，充腹但藜羮。",
      "孤笑彈長鋏，微吟就短檠。",
      "開編聊自慰，攻苦飽曾更。",
      "巵酒和糟粕，盤飱雜蚌蟶。",
      "恐須食翠柏，尚未斸黄精。",
      "臘破冰澌解，春迴草木萌。",
      "且休吟蟋蟀，行復聽鶬鶊。",
      "獻歲三朝始，初陽一氣亨。",
      "小梅舒凍枿，疏柳茁枯莖。",
      "簾幕還飛燕，園林又轉鶯。",
      "試編居士屩，學種故侯寓。",
      "抱甕澆芝朮，聮畦蒔杜蘅。",
      "摘甘聊共剖，釣美得同烹。",
      "煙艇笭箵穏，雲谿略彴横。",
      "行吟攜古錦，坐隱寄文枰。",
      "據石從欹帽，臨流可濯纓。",
      "閒中端有趣，身外更無營。",
      "古寺迴巒擁，細泉幽竇傾。",
      "带雲斟曉杓，和月貯春罌。",
      "繞徑搖金碎，循除響玉琤。",
      "由來穿蠟屐，未必羡葱珩。",
      "借問披衣慣，何如結佩綪。",
      "端知綬若若，不假鐵錚錚。",
      "匠石宜遺櫟，山川詎舍騂。",
      "甘爲書裏蠧，憚作廟中牲。",
      "雲鵠翰方鎩，風鳶羽正翃。",
      "隱淪隨綺皓，葅醢歎韓彭。",
      "坐逸真僥倖，時康孰使令。",
      "普天期一稔，率土慶羣氓。",
      "耒耜三農出，倉箱萬寶成。",
      "餘糧飽羸瘵，大屋芘嫠𡞦。",
      "稚耋皆含哺，潢池不弄兵。",
      "人咸安畎畝，吾亦樂柴荆。",
      "已與猿猱侣，猶懷犬馬誠。",
      "憂心雖悄悄，執節信硜硜。",
      "老去將忘世，朋來且命觥。",
      "嘉賓期座滿，陋巷或車轟。",
      "幽鳥會心近，良辰樂事并。",
      "黄粱葅露薤，白蠏芼霜橙。",
      "何苦三升戀，當爲五斗酲。",
      "澗蓴舒翠縷，林筍脫文䙀。",
      "池草鋪新綠，亭花藉落英。",
      "醉眠方栩栩，兒泣任喤喤。",
      "庭樹朝嘲雀，書帷夜話蜻。",
      "心清香篆繚，耳隱梵鐘鎗。",
      "遊宦從諸季，浮沉許拙兄。",
      "棣華知曄曄，伐木亦丁丁。",
      "操履資磨琢，論文貴討評。",
      "杖藜扶跛倚，藥劑發聾盲。",
      "絕倒心都醉，奔馳視只瞠。",
      "風流懷衞玠，敏捷憶袁宏。",
      "願見摩天手，真成擲地玎。",
      "戈矛萬人敵，膾炙五侯鯖。",
      "意妙操干舞，聲希舍瑟鏗。",
      "味深飴醴酪，調古奏韺䪫。",
      "文社誰襟袖，詩壇爲主盟。",
      "中書仗毛穎，發墨賴陶泓。",
      "友直常希黯，言剛酷鄙棖。",
      "藏刀真善割，膠柱未能箏。",
      "數馬須資策，馳車必式衡。",
      "傳家惟義訓，教子謝金籯。",
      "婚嫁何時畢，遨嬉莫我爭。",
      "浮家苕水去，乘興剡川行。",
      "吴殿悲遊鹿，秦宫弔拱鼪。",
      "爐峰看瀑布，緱嶺聽吹笙。",
      "神嶽登嵩華，仙洲指沃瀛。",
      "沖天思御鶴，跨海欲騎鯨。",
      "浩蕩愁千古，翺翔撫八紘。",
      "會當期若士，髙揖笑浮生。"
    ],
    "added_time": "2026-01-03 12:06:12"
  },
  {
    "source_file": "poet.song.77000.json",
    "title": "題諸宫  其一",
    "author": "廖剛",
    "paragraphs": [
      "燕子無情語亦稀，春風池沼自漣漪。",
      "當年勝事歸何許，苔沒龜趺有舊碑。"
    ],
    "added_time": "2026-01-03 12:06:15"
  },
  {
    "source_file": "poet.tang.46000.json",
    "title": "寄鄭谷郎中",
    "author": "齊己",
    "paragraphs": [
      "詩心何以傳，所證自同禪。",
      "覓句如探虎，逢知似得仙。",
      "神清太古在，字好雅風全。",
      "曾沐星郎許，終慙是斐然。"
    ],
    "added_time": "2026-01-03 12:06:49"
  },
  {
    "source_file": "poet.song.51000.json",
    "title": "喜擇之子文至桐江次伯兄韵",
    "author": "彭汝礪",
    "paragraphs": [
      "病夫憔悴浙江邊，誰惻窮途舊橐單。",
      "尺素不聞傾塞雁，扁舟未至望沙灘。",
      "羈栖久客情無頼，邂逅相逢意倍歡。",
      "幽夜冥冥思取火，與君同取白榆鑽。"
    ],
    "added_time": "2026-01-03 12:07:19"
  },
  {
    "source_file": "poet.song.92000.json",
    "title": "奉送子之還京師",
    "author": "呂本中",
    "paragraphs": [
      "日月老投閑，文字今削跡。",
      "便然腰十圍，欲吐啄三尺。",
      "頗懷平生友，相就語肝膈。",
      "諸江好兄弟，夫子眉最白。",
      "詞林三二公，子實門下客。",
      "布帆千里来，許我間賓席。",
      "階庭出蘭樹，户牖照圭璧。",
      "詩如駕高浪，萬頃隨筆力。",
      "寧爲首陽餓，不作嬖奚獲。",
      "乃知工語言，要是飽糠覈。",
      "茫然李杜壇，未免陳蔡厄。",
      "出門觀善陣，歛手避勍敵。",
      "澄江搖夜霜，歲晚見沙石。",
      "釵頭罥蛛絲，即有梁宋役。",
      "士生多艱虞，道遠自古昔。",
      "相期逍遥游，不計天地窄。",
      "名聲了三黜，談笑供百謫。",
      "别君爲此言，可當繞朝策。"
    ],
    "added_time": "2026-01-03 12:07:37"
  },
  {
    "source_file": "poet.tang.50000.json",
    "title": "省題詩二十一首 詠菊",
    "author": "王棨",
    "paragraphs": [
      "秋來多野菊，節應[有]黃花。",
      "閒葉玉如栗，滿藂金出沙。",
      "池邊迷瑞鵠，洞裏悟仙牙。",
      "蘂散非紅豓，香飄異[綺]葩。",
      "贈詩宜魏帝，泛酒稱陶家。",
      "明日登高處，期君手不賒。"
    ],
    "added_time": "2026-01-03 12:07:48"
  },
  {
    "source_file": "poet.tang.50000.json",
    "title": "省題詩二十一首 月前菊",
    "author": "王棨",
    "paragraphs": [
      "秋菊近重陽，原頭復道旁。",
      "藂滋寒露綠，花綻晚風黃。",
      "蘗染枝枝豔，星分處處芳。",
      "乍疑金散野，遙誤葉經霜。",
      "籬下何人採，罇中滿座香。",
      "唯應未歸客，對此欲沾裳。"
    ],
    "added_time": "2026-01-03 12:07:48"
  },
  {
    "source_file": "poet.song.83000.json",
    "title": "題孫益遠三士堂",
    "author": "汪藻",
    "paragraphs": [
      "稚川晚作羅浮遊，淵明暫出還歸休。",
      "東坡百謫乃欣慕，孫郎更欲參其流。",
      "四人出處無一似，千載相期風味耳。",
      "要須共著巖壑中，應只虎頭知此意。"
    ],
    "added_time": "2026-01-03 12:09:22"
  },
  {
    "source_file": "poet.song.83000.json",
    "title": "從人乞酒",
    "author": "汪藻",
    "paragraphs": [
      "張侯表表霜松立，嗜酒清狂餘故習。",
      "長年種秫學淵明，門外溪流和月汲。",
      "手調溪上百花乳，十日煉成冰雪汁。",
      "糟牀夜聽秋雨注，詩腸曉放春風入。",
      "飽聞誇說未曾見，但笑書生便飲濕。",
      "爾來消渇卧江海，更似枯魚過河泣。",
      "傾家餉客古人事，坐看兵廚千斛給。",
      "那知日飲無骨相，咫尺公榮殊不及。",
      "西風昨夜到林杪，左手蟹螯行可執。",
      "新醅早晚定堪斟，凍蟻浮缸應戢戢。",
      "心知問字寂寥久，會遣鳴鞭馳送急。",
      "呼兒洗盞酹先酒，爲君快作長鯨吸。"
    ],
    "added_time": "2026-01-03 12:09:22"
  },
  {
    "source_file": "poet.song.83000.json",
    "title": "過吳明叟新居",
    "author": "汪藻",
    "paragraphs": [
      "誰開大屋沈沈者，門外垂楊拂車馬。",
      "主人四十持節歸，高卧綠陰啼鳥下。",
      "冥冥一徑傍花入，忽有清池照深夏。",
      "魚吹落日知鏡凈，荷受微風看珠瀉。",
      "夫君少有湖海氣，欲駟長鯨無地跨。",
      "故將能事驚世人，坐向雲端差萬瓦。",
      "稍培幽桂出窗底，時放青山來竹罅。",
      "人言此興極不淺，天遣公忙那肯赦。",
      "要須更作輞川圖，他日思歸聊對畫。"
    ],
    "added_time": "2026-01-03 12:09:22"
  },
  {
    "source_file": "poet.song.83000.json",
    "title": "次韻周聖舉清溪行二首  其一",
    "author": "汪藻",
    "paragraphs": [
      "君不見國家有紀狂童干，一溪百繞山千盤。",
      "竹兵草草兒戲爾，震澤以南心爲寒。",
      "初如妖禽嘯月曉，忽作聚蚋奔醯酸。",
      "九重夜半出秦甲，一麾萬里春農安。",
      "書生那知破賊事，且復雪涕論悲端。",
      "憶初倉惶挺身走，江湖滿地皆驚湍。",
      "仲宣何暇守漳浦，子美僅能投錦官。",
      "朝愁烽連海嶠起，暮恐彗掃星河翻。",
      "忍饑怖死頭搶地，破釡躍魚苔漬冠。",
      "爾時身世狹于掌，俯仰宇宙何時寛。",
      "只今同喜風塵定，慎勿忘憂耽酒聖。",
      "要須剩作舂陵行，爲洗吳兒百年病。"
    ],
    "added_time": "2026-01-03 12:09:22"
  },
  {
    "source_file": "poet.song.83000.json",
    "title": "次韻周聖舉清溪行二首  其二",
    "author": "汪藻",
    "paragraphs": [
      "君不見吳儂自昔王江千，歲輸御府金堆盤。",
      "一朝肘掖作奇禍，玉册錦袍盟欲寒。",
      "驛塵初飛梅未破，匆匆烟雨催梅酸。",
      "行驅鬼馬載鬼妾，欲偷瞬息如槐安。",
      "那知氛霧卷清晝，旄頭夜落天南端。",
      "樓船千萬羽林卒，飛渡海潮江不湍。",
      "狂童生致獨柳下，請肉仇家來白官。",
      "千奴一膽更須問，速收兩手春耕翻。",
      "鹿奔誰云爭走險，雞敗但笑空餘冠。",
      "政須船粟哺其腹，此令朝行民夕寛。",
      "功歌九廟今誰定，退之方頌元和聖。",
      "老人端坐聽清風，習習先秋蘇肺病。"
    ],
    "added_time": "2026-01-03 12:09:22"
  },
  {
    "source_file": "poet.song.88000.json",
    "title": "雜詩  其三",
    "author": "李正民",
    "paragraphs": [
      "衰病驚殘歲，生涯類轉蓬。",
      "滔滔嬾回首，默默但觀空。",
      "山映歸雲白，窗留落照紅。",
      "地偏人跡絕，厖臥短籬東。"
    ],
    "added_time": "2026-01-03 12:09:40"
  },
  {
    "source_file": "poet.song.88000.json",
    "title": "雜詩  其七",
    "author": "李正民",
    "paragraphs": [
      "九醖聞新熟，三盃且自娛。",
      "已能開杜室，寧復論兵厨。",
      "浮蟻盈春甕，流霞注魯壺。",
      "醉來聊欲寐，不覺日還晡。"
    ],
    "added_time": "2026-01-03 12:09:40"
  },
  {
    "source_file": "poet.tang.44000.json",
    "title": "酬李司直縱諸公冬日遊妙喜寺題照昱二上人房寄長城潘丞述",
    "author": "皎然",
    "paragraphs": [
      "達賢貴貞隱，常懼跡不滅。",
      "遂與永公期，遺身坐林樾。",
      "華軒何轔轔，爲我到幽絕。",
      "心境寒草花，空門青山月。",
      "潘生獨不見，清景屢盈缺。",
      "林下常寂寥，人間自離別。",
      "何時解輕佩，來稅丘中轍。"
    ],
    "added_time": "2026-01-03 12:09:48"
  },
  {
    "source_file": "poet.tang.35000.json",
    "title": "題湖上友人居",
    "author": "張喬",
    "paragraphs": [
      "豈得戀樵漁，全家湖畔居。",
      "遠無潮客信，閑寄嶽僧書。",
      "野白梅繁後，山明雨散初。",
      "逍遙向雲水，莫與宦情疎。"
    ],
    "added_time": "2026-01-03 12:09:55"
  },
  {
    "source_file": "poet.song.77000.json",
    "title": "月波樓上呈知府檢討",
    "author": "廖剛",
    "paragraphs": [
      "月波自昔騰佳名，練光一带縈寒城。",
      "摧風剥雨歲月古，拊檻足慄憂頽傾。",
      "恍然宏麗驚幻化，雲舒霞爛飛雕甍。",
      "烟收霧歛霽色净，菱花玉女新粧成。",
      "瑠璃萬傾浸蟾腹，星河帖底游魚明。",
      "榮光爽氣長不夜，但覺零露涓涓清。",
      "彩虹飛跨度别島，縹緲嬉笑歸蓬瀛。",
      "紅蕖照水翠蓋合，往往輝映雙華旌。",
      "廣寒宫闕倘未到，絕致惟欲輕題評。",
      "君不見錢塘有美東南冠，覆壓湖山美輪奐。",
      "海門日日子胥潮，百里青烟付朝爨。",
      "又不見松江起尺跨垂虹，騎鯨直下窺龍宫。",
      "危欄欲憑駭神觀，萬葉出沒風濤中。",
      "月波境對了無此，一色涵空天共水。",
      "圓明湛靜趣已高，不與二景爭雄豪。",
      "猗歟興廢物有數，高韻庾公今日遇。",
      "治荒斥陋意所便，荷鍤去趨舞襦袴。",
      "西園花木頓生春，結客從今朝與暮。",
      "嘉禾爲郡亦云久，壯觀從來未曾有。",
      "月波解與去思長，千古風流端不朽。"
    ],
    "added_time": "2026-01-03 12:10:50"
  },
  {
    "source_file": "poet.tang.24000.json",
    "title": "病中詩十五首 病中五絕句 一",
    "author": "白居易",
    "paragraphs": [
      "世間生老病相隨，此事心中久自知。",
      "今日行年將七十，猶須慙愧病來遲。"
    ],
    "added_time": "2026-01-03 12:10:55"
  },
  {
    "source_file": "poet.song.59000.json",
    "title": "贈廖相手一首",
    "author": "劉弇",
    "paragraphs": [
      "廖生得掌訣，初自龐眉緇。",
      "束身事覘矕，羞爲不情兒。",
      "力持禍福語，傾動諸奔馳。",
      "所至餉自倍，如賈操贏奇。",
      "衡從辨侵射，側正分隆庳。",
      "天緘砉初閟，鬼覷慳幽披。",
      "環環太史氏，抱珥司渾儀。",
      "臺輿與侯王，初不論何誰。",
      "寫照阿堵中，唯生鼓頷頤。",
      "自云前十年，挾術驤螺湄。",
      "伸縮殆萬肘，較量但肥羸。",
      "最晚得子掌，决眥逾灼龜。",
      "九方揖孤駿，神睹歸心師。",
      "子姑詰奇中，曩言甯肆欺。",
      "今者非他須，子盍償吾詩。",
      "冀因拂衣還，松丸染高楣。",
      "我聞囿形質，至文從可推。",
      "懸象麗霄極，川岳羅坤維。",
      "逸獸別彪炳，激水生漣漪。",
      "上飾右繒綺，高甍紛楶栭。",
      "石鼓貴刻畫，汾鼎珍陸離。",
      "鑑靈不漫理，節煥饒豐蕤。",
      "器敝緣有舋，玉捐因見疵。",
      "况當筋骸束，前構了不疑。",
      "縱理口尚驗，萬字胸猶宜。",
      "握鉤瑞宣父，方蓐識魯姬。",
      "灑壁亦公耳，刻文徒帝爲。",
      "妙寄斲輪外，如生信天資。",
      "秋高摵萬木，客竈倦孤炊。",
      "徑棹直東臂，喜動雲林姿。",
      "贈言愧非澤，聊以當瓢齎。"
    ],
    "added_time": "2026-01-03 12:11:17"
  },
  {
    "source_file": "poet.song.59000.json",
    "title": "走筆答郭子隆勾稽",
    "author": "劉弇",
    "paragraphs": [
      "春歸幾何時，綠樹陰已滿。",
      "蕭條子雲巷，誰借吹噓暖。",
      "常日雙柴扉，深扃類休澣。",
      "稚燕掠翩翾，疏蟬弄淒斷。",
      "擷芳聊自娛，併食習成懶。",
      "嶷嶷棲鸞郎，蝸居間三款。",
      "兒童憚逢迎，應客事謾誕。",
      "謝絕高軒榮，祗增鼯鼠短。",
      "頼君不吾靳，尚復斗筲算。",
      "南薰破笑語，慇懃接誾侃。",
      "酸然梅雨天，煩襟斗湔浣。",
      "波瀾信苦孔，風力到微管。",
      "加有建安作，大軸舒憤懣。",
      "力關神臂弓，傳以青玉笴。",
      "自宜造英莖，豈直駢組纂。",
      "居然膚寸毫，搜刔入稀罕。",
      "諷疾頰渦飛，把持手爭盥。",
      "索然貧窶家，連挹茂陵碗。",
      "久矣吾衰頹，占數還鄙酇。",
      "長年苦中乾，更事筋駑緩。",
      "比雁自不材，方木宜登散。",
      "赫如千尺光，旁爍幽隘窾。",
      "處此得無猜，神觀迷町疃。",
      "誰如富青箱，利器未施䂎。",
      "匹馬青螺城，戢束聊授館。",
      "愧無青田核，相與申燕衎。",
      "曾是翻瓦甌，掇疏仍瀹卵。",
      "雖非夸雕俎，猶喜從跣袒。",
      "吾人重解携，茲游未應纘。",
      "行看赤驥駒，萬里修程坦。"
    ],
    "added_time": "2026-01-03 12:11:17"
  },
  {
    "source_file": "poet.tang.34000.json",
    "title": "正月十五惜春寄襲美",
    "author": "陸龜蒙",
    "paragraphs": [
      "六分春色一分休，滿眼東波盡是愁。",
      "花匠凝寒應束手，酒龍多病尚垂頭。",
      "無窮嬾惰齊中散，有底機謀敵右侯。",
      "見織短篷裁小檝，拿煙閑弄箇漁舟。"
    ],
    "added_time": "2026-01-03 12:11:38"
  },
  {
    "source_file": "poet.tang.26000.json",
    "title": "題僧院引泉",
    "author": "姚合",
    "paragraphs": [
      "泉眼高千尺，山僧取得歸。",
      "架空橫竹引，鑿石透渠飛。",
      "洗藥溪流濁，澆花雨力微。",
      "朝昏長遶看，護惜似持衣。"
    ],
    "added_time": "2026-01-03 12:12:14"
  },
  {
    "source_file": "poet.song.89000.json",
    "title": "同似表叔易置酒平山堂",
    "author": "李綱",
    "paragraphs": [
      "暫停征櫂此從容，歎息前賢結構雄。",
      "心眼乍隨天宇闊，笑談不覺酒罇空。",
      "江光隱見軒楹裏，山色虛無煙雨中。",
      "種柳仙翁何處去，年年疏翠自春風。"
    ],
    "added_time": "2026-01-03 12:13:33"
  },
  {
    "source_file": "poet.tang.34000.json",
    "title": "偶掇野蔬寄襲美有作",
    "author": "陸龜蒙",
    "paragraphs": [
      "野園煙裏自幽尋，嫩甲香蕤引漸深。",
      "行歇每依鵶舅影，挑頻時見鼠姑心。",
      "凌風藹彩初攜籠，帶露虛疎或貯襟。",
      "欲助春盤還愛否，不妨蕭灑似家林。"
    ],
    "added_time": "2026-01-03 12:14:06"
  },
  {
    "source_file": "poet.song.49000.json",
    "title": "索居三首  其一",
    "author": "蘇轍",
    "paragraphs": [
      "索居非謫地，垂老更窮途。",
      "去住看人意，幽憂頼我無。",
      "小園花草穢，陋巷犬羊俱。",
      "近覺根塵離，忘言日益愚。"
    ],
    "added_time": "2026-01-03 12:14:08"
  },
  {
    "source_file": "poet.song.51000.json",
    "title": "病起",
    "author": "彭汝礪",
    "paragraphs": [
      "失意憂多病，予今喜少痊。",
      "寢興今泰矣，容質尚蒼然。",
      "鬰抑丹心塞，紛紜萬慮闐。",
      "此情無可奈，整頓頼詩篇。"
    ],
    "added_time": "2026-01-03 12:15:07"
  },
  {
    "source_file": "poet.song.59000.json",
    "title": "寄李彥弼端臣",
    "author": "劉弇",
    "paragraphs": [
      "吾生本何爲，筆墨代耨耒。",
      "拂衣辭雲林，偶與寸祿會。",
      "隨翔俗子後，如垢不時靧。",
      "幾欲臨紫虛，摽身飛鳥外。",
      "時哉不吾與，歲晚怵顛沛。",
      "炯炯平生心，誰與論梗槩。",
      "李侯西南秀，胸腹無留礙。",
      "表表起孤韵，迴飆寫蒼檜。",
      "筆挫三千英，壯甚敵王愾。",
      "高搴若木枝，直撫靈鰲戴。",
      "前年帝王州，晤語早傾蓋。",
      "欣逢妙年客，良愧晼晚態。",
      "謂我文字工，超起到前輩。",
      "去年清漳滸，經從不辭再。",
      "高談破三鼓，陰膽掉百怪。",
      "是時方窮冬，瑟縮寂萬籟。",
      "滕閣掛星斗，嵌根眇江带。",
      "慚非徐孺榻，僅飽吳兒鱠。",
      "忍爲鴟夷笑，恃有太白在。",
      "四騶馳頹年，遺跡掃茫昧。",
      "君今規壯圖，吾轅方未改。",
      "青原心欲折，合散幾烟靄。",
      "空懷簡書畏，未卜簪裾對。",
      "翻思謝客吟，拾月弄雲海。"
    ],
    "added_time": "2026-01-03 12:15:27"
  },
  {
    "source_file": "poet.song.77000.json",
    "title": "用當時韻題釣臺呈諸友",
    "author": "廖剛",
    "paragraphs": [
      "釣臺兀層巔，釣鈎應不曲。",
      "豈曰真釣魚，愛此千頃淥。",
      "戰爭如奕棋，光武偶贏局。",
      "先生靜觀之，未肯带一束。",
      "紛紛揔兒戲，齪齪付鄙俗。",
      "萬乘等故人，醉臥加以足。",
      "誰能棄天真，俯仰矜執玉。",
      "亘古纔一人，卓哉理深燭。"
    ],
    "added_time": "2026-01-03 12:16:09"
  },
  {
    "source_file": "poet.song.98000.json",
    "title": "王巖起樂齋",
    "author": "李彌遜",
    "paragraphs": [
      "漫浪行地一舟虚，神手逢場樂有餘。",
      "客裏縱令懷舊國，公家何必愛吾廬。",
      "飽知世事同分鹿，肯爲時名更羡魚。",
      "吏退晴窗春睡足，牙籖狼籍滿床書。"
    ],
    "added_time": "2026-01-03 12:16:41"
  },
  {
    "source_file": "poet.song.92000.json",
    "title": "遣懷三首  其三",
    "author": "呂本中",
    "paragraphs": [
      "異時忘言人，馬鬛今宿草。",
      "生平不如意，欲伴寒木槁。",
      "遂令藜莧腸，更盡組繡巧。",
      "三年對空案，誦子詩可飽。",
      "從來文字工，不解顔色好。",
      "相逢期後身，再訪西院老。"
    ],
    "added_time": "2026-01-03 12:16:45"
  },
  {
    "source_file": "poet.song.49000.json",
    "title": "任氏閱世堂前大檜",
    "author": "蘇轍",
    "paragraphs": [
      "君家大檜長百尺，根如車輪身弦直。",
      "壯夫連臂不能抱，孤鶴高飛直上立。",
      "狂風動地舞枝幹，大雪翻空洗顔色。",
      "人言此檜三百年，未知昔是何人植。",
      "君家大夫老不遇，一生使氣未嘗屈。",
      "沒身不說歸故里，遺愛自知懷舊邑。",
      "此翁此檜兩相似，相與閱世何終極。",
      "汝南山淺無良材，櫟柱棟椽聊障日。",
      "便令殺身起大厦，亦恐衆材無匹敵。",
      "且留枝葉撓雲霓，猶得世人長太息。"
    ],
    "added_time": "2026-01-03 12:16:53"
  },
  {
    "source_file": "poet.song.51000.json",
    "title": "嘆交",
    "author": "彭汝礪",
    "paragraphs": [
      "兒童不可近，况復與之親。",
      "薤露不終刻，松風知幾春。",
      "嚬嚬徒滿目，切切竟何人。",
      "誦罷鶑鳴詠，空餘涕滿巾。"
    ],
    "added_time": "2026-01-03 12:17:15"
  },
  {
    "source_file": "poet.song.67000.json",
    "title": "丙子歲三月十有二日遊嵩山宿峻極中院時天氣清朗山月甚明因以陰壑生虛籟月林散清影爲韵詩各六句  其三",
    "author": "李廌",
    "paragraphs": [
      "日背西嶺沒，月嚮東嶺生。",
      "殷霞未隠彩，皓露已舒明。",
      "斗柄坐可挹，政恐河漢傾。"
    ],
    "added_time": "2026-01-03 12:17:17"
  },
  {
    "source_file": "poet.song.83000.json",
    "title": "次韻過顧子美話舊因遊惠山",
    "author": "汪藻",
    "paragraphs": [
      "放船出郭溪渾渾，乘潮夜到吾家門。",
      "潮頭細卷落花雨，濕櫓不驚春夢魂。",
      "君家難忘復易識，依然井徑當丘樊。",
      "向來惡子下闚處，繞屋但見清陰繁。",
      "飄零懷抱少傾倒，一見故人如故園。",
      "嗟予何因得之子，舊事請自鍾陵論。",
      "鍾陵當日盛遊集，往往前輩風流存。",
      "嘯歌雖容阮籍逸，人物不數王融諼。",
      "我時三十君始壯，矯矯兩鶴俱乘軒。",
      "大兒洪徐小兒向，此外餘子何勞吞。",
      "龍沙買酒醉秋月，倒牀但聽長江奔。",
      "秖今相去能幾日，世事反復那勝言。",
      "一官得謫大如屋，五年乞米供朝昏。",
      "頗疑造物乃知我，欲使晚節窮彌敦。",
      "君看靜躁不同者，王孫顧肯還爲猿。",
      "飲酣起步青松根，共瞻佛宇諸峰尊。",
      "席邊正喜泉潄壑，風外已復烏啼村。",
      "箇中好著我輩人，寄與石上留窪樽。"
    ],
    "added_time": "2026-01-03 12:17:49"
  },
  {
    "source_file": "poet.song.75000.json",
    "title": "陳瑩中自合浦遷郴州時余同粹中寓百丈粹中請迓之以病不果粹中獨行作此送之",
    "author": "釋德洪",
    "paragraphs": [
      "我懷希夷老，如啞無處訴。",
      "忽聞得生還，失聲喜能語。",
      "想見如鏡中，仙風拂眉宇。",
      "欲問華嚴宗，忽覺隔吳楚。",
      "攝衣出從之，久疾恐頓仆。",
      "佳哉蜀道人，精爽馳揵武。",
      "殷勤願偕行，得書即徑去。",
      "我生百無求，青山滿門户。",
      "公卿一□□，掉頭不回顧。",
      "斯人獨難忘，自不知其故。",
      "夙昔當問佛，□□亦法侣。",
      "達書理故事，已辦住山斧。",
      "太虚吾斧柄，能□□收取。"
    ],
    "added_time": "2026-01-03 12:19:13"
  },
  {
    "source_file": "poet.tang.9000.json",
    "title": "與盧陟同遊永定寺北池僧齋",
    "author": "韋應物",
    "paragraphs": [
      "密竹行已遠，子歸啼更深。",
      "綠池芳草氣，閑齋春樹陰。",
      "晴蝶飄蘭逕，遊蜂遶花心。",
      "不遇君攜手，誰復此幽尋。"
    ],
    "added_time": "2026-01-03 12:19:20"
  },
  {
    "source_file": "poet.tang.9000.json",
    "title": "襄武館遊眺",
    "author": "韋應物",
    "paragraphs": [
      "州民知禮讓，訟簡得遨遊。",
      "高亭憑古地，山川當暮秋。",
      "是時秔稻熟，西望盡田疇。",
      "仰恩慙政拙，念勞喜歲收。",
      "澹泊風景晏，繚繞雲樹幽。",
      "節往情惻惻，天高思悠悠。",
      "嘉賓幸雲集，芳罇始淹留。",
      "還希習池賞，聊以駐鳴騶。"
    ],
    "added_time": "2026-01-03 12:19:20"
  },
  {
    "source_file": "poet.song.48000.json",
    "title": "春雪",
    "author": "蘇轍",
    "paragraphs": [
      "溫風吹破臘，留雪惱新春。",
      "信逐殘梅到，花從半夜勻。",
      "旋消微覆瓦，狂下亦欺人。",
      "壓竹時聞落，埋萱久未伸。",
      "山川濛不解，樓觀洗成新。",
      "擁褐僧方睡，開門客屢嚬。",
      "爨烟知歲稔，履迹笑吾貧。",
      "畦凍初生韭，泥融正賣薪。",
      "寒魚爭就汕，燭酒頗無巡。",
      "預喜田宜麥，槃餐餠餌頻。"
    ],
    "added_time": "2026-01-03 12:20:18"
  },
  {
    "source_file": "poet.song.91000.json",
    "title": "魚樂亭",
    "author": "張守",
    "paragraphs": [
      "乃公倦經綸，結□俯滄浪。",
      "風波不到處，修鱗自徜祥。",
      "一與芳餌辭，此樂殊未央。",
      "借問那得知，吾人亦相忘。"
    ],
    "added_time": "2026-01-03 12:20:39"
  },
  {
    "source_file": "poet.tang.56000.json",
    "title": "靈草歌 龍泉草",
    "author": "白雲仙人",
    "paragraphs": [
      "萬物萌芽在春前，只有龍泉出土先。",
      "見寶朱砂用葉裏，自然汁煮汞成乾。"
    ],
    "added_time": "2026-01-03 12:20:56"
  },
  {
    "source_file": "poet.song.58000.json",
    "title": "過巫師步",
    "author": "呂南公",
    "paragraphs": [
      "還過巫師步，竚立想平昔。",
      "不見舊門閭，蒼蒼但榛棘。",
      "當時修竹圃，十里認濃碧。",
      "佳樹鬰瓏璁，高能百餘尺。",
      "連甍覆多瓦，厚塹疊堅甓。",
      "生計具安恬，鄰人總驩適。",
      "非無四時樂，乃預五等籍。",
      "不知九載間，剗滅自誰力。",
      "或尤近川水，川水豈其蹙。",
      "隄岸盡民廬，何斯最崩析。",
      "有疑沿鬼道，浮誕致淫慝。",
      "僻術固欺人，窮祆蓋傷德。",
      "不然當合會，大數名終極。",
      "幽玄竟難量，理意浪參測。",
      "憶初羈角歲，文字未深識。",
      "此地事遨嬉，隨羣慣經歷。",
      "波瀾澆暑汗，略彴騁霜屐。",
      "逗曉集圍魚，連宵按傳覡。",
      "走聽鐃鼓動，就視符籙敕。",
      "座軋歌神兒，盤分受釐食。",
      "中家餽牲果，豪屋送金帛。",
      "弟子爭聚藏，巫師坐欣懌。",
      "顧余方𦕈弱，比衆似岐嶷。",
      "撫省更呼留，慇懃賜遮扼。",
      "持盃勸醇酒，引堮指香臘。",
      "牽袖索吟哦，嗟天賞英特。",
      "其將雪侵鬢，見慶雲路翼。",
      "童稚喜矜稱，徘徊重低嘿。",
      "豈圖專轗軻，所望壹差忒。",
      "荏苒至巾冠，奔馳爲甔石。",
      "光陰與愁度，肝膽遭事役。",
      "文藻漫雄渾，途程轉迤塞。",
      "翦翎看遠舉，蹀足羨橫擊。",
      "何以副鄉評，徒能冠經席。",
      "虛聲漸凌厲，謗口遂壓積。",
      "辭山寄他州，封紙問故國。",
      "驚心存沒異，刺耳榮謝亟。",
      "偶爾跨歸鞍，蕭然又行客。",
      "凄凉到今日，憔悴對遺迹。",
      "磵影冷茫茫，塍泥新拍拍。",
      "春風吹駘蕩，夜月照岑寂。",
      "曾是禍福場，翻爲馬牛陌。",
      "誰能逃死喪，乃獨久酸惻。",
      "無處瀝餘觴，空思詠漸麥。",
      "人間屢興廢，世路真阻阨。",
      "愜快一難逢，睽違千易得。",
      "布衣甘我老，耕耒非上逼。",
      "飽煖即逍遥，功名可拋擲。",
      "雖慚巫師語，且免荷篠責。",
      "自作好詩書，寧須位侯伯。"
    ],
    "added_time": "2026-01-03 12:21:00"
  },
  {
    "source_file": "poet.song.58000.json",
    "title": "過辭歸嶺",
    "author": "呂南公",
    "paragraphs": [
      "老翁愛園廬，未省越鄰塢。",
      "婚姻挽他鄉，送客犯脩阻。",
      "委蛇上高嶺，四顧異吾土。",
      "相揖遽辭歸，驚如避豺虎。",
      "漂浮千世下，出意能近古。",
      "游子笑安居，相傳入名譜。",
      "黄塵壓碎石，歲月知何許。",
      "但有鬰蒼松，亭亭待斤斧。",
      "秋風吹我馬，路向此山取。",
      "因名重徘徊，不獨行役苦。"
    ],
    "added_time": "2026-01-03 12:21:00"
  },
  {
    "source_file": "poet.song.58000.json",
    "title": "過憂劫嶺",
    "author": "呂南公",
    "paragraphs": [
      "强步已半日，前岡更悠悠。",
      "下如趨龍宮，上若登雲樓。",
      "不見人舍宅，但聞鳥喧啾。",
      "我行只空囊，盜劫誰知憂。"
    ],
    "added_time": "2026-01-03 12:21:00"
  },
  {
    "source_file": "poet.song.58000.json",
    "title": "五月二十五日三陂橋晚眺",
    "author": "呂南公",
    "paragraphs": [
      "漲水久已退，擎泥草扶疏。",
      "平疇極我目，一來施犁鋤。",
      "九夏行過六，尚憂復污潴。",
      "哀咨此鄉民，耕力豈躊躇。",
      "地勢苦卑薄，况無古川渠。",
      "愁潦懼熯乾，不可保終初。",
      "昨者多暑雨，洪波日凌虛。",
      "新來滿旬晴，滲涸類灌蒩。",
      "垂秋且當蒔，到否知何如。",
      "搖搖衆農心，凜若畏簡書。",
      "遠瞻來南山，其壤似郊墟。",
      "依微綠秀間，浮白略散舒。",
      "間喜早稻吐，因高得紆餘。",
      "幸無風早催，聊濟升斗儲。",
      "天下有大福，唯民樂田廬。",
      "樂哉俟豐登，快我羈旅居。"
    ],
    "added_time": "2026-01-03 12:21:00"
  },
  {
    "source_file": "poet.song.58000.json",
    "title": "詠榴花",
    "author": "呂南公",
    "paragraphs": [
      "敷敷英乍含，春盡葉已碧。",
      "垂垂實稍殘，秋晚花尚拆。",
      "鮮妍誰造化，遲暮我彩色。",
      "方託晨露滋，何知早霜烈。",
      "天時豈顧望，生理自溢逼。",
      "根柢或未衰，芳葩肯無益。",
      "徐孃老情重，武后善塗澤。",
      "所美出虛疏，其殃乃窮極。",
      "參差共沖氣，窈窕負靈識。",
      "草木可毋譏，吾傷在人德。"
    ],
    "added_time": "2026-01-03 12:21:00"
  },
  {
    "source_file": "poet.song.66000.json",
    "title": "无咎兄贈子方寺丞見約出院奉謁復用原韵上呈子方兼答无咎見及語",
    "author": "張耒",
    "paragraphs": [
      "曹侯驥骨雙瞳方，流沙萬里志不忘。",
      "讀書故山蘭蕙芳，咳唾不顧尚書郎。",
      "參軍朔方試所長，奮鬚决策服老蒼。",
      "願得一索縛狡狂，凱歌揉馘獻明堂。",
      "黄河東峙萬旗槍，義渠竟失先零羌。",
      "坐師失律無否臧，但恨不取東關糧。",
      "黄君詩力回魁岡，十客未得一登床。",
      "携君秀句展我旁，草書紙上蛟龍驤。",
      "謂我君舍城東隍，年來長嘯棄軍裝。",
      "載酒欲訪執戟揚，休日出門如矙亡。",
      "坐令耿耿願莫償，紫衣宣詔襆被囊。",
      "獻書貢士學與鄉，羅庭充屋書萬行。",
      "風鬃霧鬣簡驌驦，考評唐虞論夏商。",
      "相過近如蜂隔房，君家八斗陳思王。",
      "千年門戶有輝光，任城健將獰鬚黄。",
      "猗蘭之苗不敢香，家人寄衣秋晚凉。",
      "滯留華館付杯觴，天高月明新雁翔。",
      "明燈高談夜未央，屈指計日引領望。",
      "來時汗流今雨霜，重門事嚴御史章。",
      "頼君諧捷解色莊，還家有日未用忙。",
      "眉間黄色是何祥，晁侯約我走門牆。",
      "但無閉關休饋漿，莫以獸微弓弗張。"
    ],
    "added_time": "2026-01-03 12:21:12"
  },
  {
    "source_file": "poet.tang.22000.json",
    "title": "送客春遊嶺南二十韻",
    "author": "白居易",
    "paragraphs": [
      "已訝遊何遠，仍嗟別太頻。",
      "離容君蹙促，贈語我殷勤。",
      "迢遰天南面，蒼茫海北漘。",
      "訶陵國分界，交趾郡爲鄰。",
      "蓊鬱三光晦，溫暾四氣勻。",
      "陰晴變寒暑，昏曉錯星辰。",
      "瘴地難爲老，蠻陬不易馴。",
      "土民稀白首，洞主盡黃巾。",
      "戰艦猶驚浪，戎車未息塵。",
      "紅旗圍卉服，紫綬裹文身。",
      "麪苦桄榔裛，漿酸橄欖新。",
      "牙檣迎海舶，銅鼓賽江神。",
      "不凍貪泉暖，無霜毒草春。",
      "雲煙蟒蛇氣，刀劒鰐魚鱗。",
      "路足羈棲客，官多謫逐臣。",
      "天黃生颶母，雨黑長楓人。",
      "迴使先傳語，征軒早返輪。",
      "須防杯裏蠱，莫愛橐中珍。",
      "北與南殊俗，身將貨孰親。",
      "嘗聞君子誡，憂道不憂貧。"
    ],
    "added_time": "2026-01-03 12:22:59"
  },
  {
    "source_file": "poet.song.77000.json",
    "title": "賀知府毛檢討生辰",
    "author": "廖剛",
    "paragraphs": [
      "祥光曾射斗牛墟，想見當年吉慶符。",
      "天遣麒麟來玉户，史占昴宿下雲衢。",
      "揚鞭禁省聲華籍，擁旆侯籓治狀殊。",
      "妙世文章燕大手，致君才業魯真儒。",
      "英姿冠玉使揮麈，雅座生風謝舞雩。",
      "寒士幾人懷衍律，窮民比屋頌廉襦。",
      "寶燻共獻詩千首，煩暑潛消酒百壺。",
      "珍重公歸廟堂後，老人長照帝王都。"
    ],
    "added_time": "2026-01-03 12:23:19"
  },
  {
    "source_file": "poet.song.77000.json",
    "title": "賀王通判生辰",
    "author": "廖剛",
    "paragraphs": [
      "銀河光動昴星躔，妙歲聲華已赫然。",
      "青璅雄文天外鳳，白虹豪氣飲中仙。",
      "難攀驥足騰千里，曾許驪珠探九淵。",
      "會看黑頭丹衮貴，伊周勳業老彭年。"
    ],
    "added_time": "2026-01-03 12:23:19"
  },
  {
    "source_file": "poet.song.77000.json",
    "title": "送毛擇民",
    "author": "廖剛",
    "paragraphs": [
      "霧纏曉色風冷冷，滄波漾縠旌旗明。",
      "畫舩疊皷不可挽，一城攘攘心爲傾。",
      "城中老人爲余語，我公道來能幾許。",
      "朝家借不恤吾人，以我公歸欲焉處。",
      "惟公立德清而通，惟公御下嚴而容。",
      "文章光彩瑩萬古，二十八宿羅心胸。",
      "高標不受俗塵涴，唾手功名猶坎軻。",
      "恩深謾結千里愁，見晚端聞九重賀。",
      "官僚有士轅下駒，感激剪拂銘肌膚。",
      "瑤池一夕看奔逸，惆悵未易追亨途。",
      "雲龍風虎倐際會，回首可須論治最。",
      "要將椽筆壓西清，不負聲名燕許大。"
    ],
    "added_time": "2026-01-03 12:23:19"
  },
  {
    "source_file": "poet.song.77000.json",
    "title": "次韻王元衷見寄",
    "author": "廖剛",
    "paragraphs": [
      "雞爭本緒粒，決鬭玄瞥改。",
      "鷹隼方饑飛，亦復一呼待。",
      "誰能謝蠅頭，眼不挂兼琲。",
      "但覺軒冕榮，相高事風采。",
      "而我果何爲，潛游萬人海。",
      "窮閻卧袁安，朔雪落璀璀。",
      "動死償幸免，天公復何憝。",
      "江湘渺清曠，雪景應好在。",
      "因循成滯留，瑣屑困俗猥。",
      "歲晚誤倚門，居然此心痗。",
      "青雲有勝友，勉我去鄙倍。",
      "困憐塗中汙，巾笥欲千載。",
      "失身殉虚名，要等軻與亥。",
      "歸歟筍蕨鄉，夢寐春山採。"
    ],
    "added_time": "2026-01-03 12:23:19"
  },
  {
    "source_file": "poet.song.77000.json",
    "title": "與姚令生日題寶雲寺",
    "author": "廖剛",
    "paragraphs": [
      "年登五九百無成，誰與焚香祝壽齡。",
      "濁酒一盃蕭寺裏，清風猶喜對華亭。"
    ],
    "added_time": "2026-01-03 12:23:19"
  },
  {
    "source_file": "poet.song.49000.json",
    "title": "九日三首  其二",
    "author": "蘇轍",
    "paragraphs": [
      "狂夫老無頼，見逐便忘歸。",
      "小酌還成醉，僑居不覺非。",
      "妻孥應念我，風雨未縫衣。",
      "憂患十年足，何時賦式微。"
    ],
    "added_time": "2026-01-03 12:23:20"
  },
  {
    "source_file": "poet.song.91000.json",
    "title": "符離諸賢詩",
    "author": "呂本中",
    "paragraphs": [
      "窮居日荒涼，杜門與世絕。",
      "親故日夜疏，詩書固宜缺。",
      "符離雖陋邦，賢士稍羅列。",
      "德操青雲器，議論輩前哲。",
      "外貌發英華，中心瑩冰雪。",
      "介然特立士，勁氣剛于鐵。",
      "攘臂辯是非，孰能逃區别。",
      "信民粹而和，名利誠難悅。",
      "汩沒稠人中，獨抱雲松節。",
      "偉哉二三子，實乃邦家傑。",
      "我来從之游，內顧慙疏拙。",
      "欣然對三益，放懷歌數闋。",
      "已矣不須言，渠當爲君說。"
    ],
    "added_time": "2026-01-03 12:23:24"
  },
  {
    "source_file": "poet.song.91000.json",
    "title": "遊劉氏園",
    "author": "呂本中",
    "paragraphs": [
      "暖日温風破淺寒，短青無數簇幽蘭。",
      "三年止酒償春意，可忍花梢带面看。"
    ],
    "added_time": "2026-01-03 12:23:24"
  },
  {
    "source_file": "poet.song.66000.json",
    "title": "詩呈同院諸公  其三",
    "author": "張耒",
    "paragraphs": [
      "我愧言詩賜，公真好學回。",
      "讎書芝閣上，藏史楚山隈。",
      "把酒論交裏，連房校藝來。",
      "知君懷水鏡，依頼免遺才。"
    ],
    "added_time": "2026-01-03 12:23:30"
  },
  {
    "source_file": "poet.song.66000.json",
    "title": "秋日同文館詩  其二",
    "author": "張耒",
    "paragraphs": [
      "聲鳴皆出谷，觜距各爭場。",
      "鐵網收明月，霜鋩倒豫章。",
      "湛恩終錫宴，優禮合焚香。",
      "最苦讎書客，消愁頼杜康。"
    ],
    "added_time": "2026-01-03 12:23:30"
  },
  {
    "source_file": "poet.song.83000.json",
    "title": "舟行遣興五首  其五",
    "author": "汪藻",
    "paragraphs": [
      "渺渺竟何向，滔滔難與論。",
      "鴈書鳴笛野，雪縞過帆村。",
      "夜寂人誰語，江流月自存。",
      "莫令漂泊夢，千里到脩門。"
    ],
    "added_time": "2026-01-03 12:23:57"
  },
  {
    "source_file": "poet.tang.19000.json",
    "title": "自惜",
    "author": "孟郊",
    "paragraphs": [
      "傾盡眼中力，抄詩過與人。",
      "自悲風雅老，恐被巴竹嗔。",
      "零落雪文字，分明鏡精神。",
      "坐甘冰抱晚，永謝酒懷春。",
      "徒有言言舊，慙無默默新。",
      "始驚儒教誤，漸與佛乘親。"
    ],
    "added_time": "2026-01-03 12:24:16"
  },
  {
    "source_file": "poet.song.75000.json",
    "title": "郭祐之太尉試新龍圑索詩",
    "author": "釋德洪",
    "paragraphs": [
      "政和官焙雨前貢，蒼璧密雲盤小鳳。",
      "京華誰致建溪春，睿思分賜君恩重。",
      "綠楊院落春晝永，碧砌飛花深一寸。",
      "門下賓朋還畢集，碾聲驚破南窗夢。",
      "高情愛客手自試，春霧脚縈雪花湧。",
      "聚觀詩膽已開張，欲啜睡魔先震恐。",
      "我有僧中富貴緣，此會風流真法供。",
      "定花磁盂何足道，分嘗但欠纖纖捧。",
      "七杯清風生兩腋，月脇澄魂誰與共。",
      "戲將妙語敵甘寒，詩成一弔盧仝塚。"
    ],
    "added_time": "2026-01-03 12:24:20"
  },
  {
    "source_file": "poet.tang.25000.json",
    "title": "雨後淨望河西連山愴然成詠",
    "author": "李德裕",
    "paragraphs": [
      "宿雨初收晚吹繁，秋光極目自銷魂。",
      "煙山北下歸遼海，鴻鴈南飛出薊門。",
      "只恨無功書史籍，豈悲臨老事戎軒。",
      "唯懷藥餌蠲衰病，爲惜餘年報主恩。"
    ],
    "added_time": "2026-01-03 12:25:17"
  },
  {
    "source_file": "poet.tang.56000.json",
    "title": "還丹歌 一",
    "author": "李玄光",
    "paragraphs": [
      "參同金碧盡藏情，頼有陰君序節明。",
      "學人更遇清霞訣，龍虎從兹識本形。"
    ],
    "added_time": "2026-01-03 12:25:36"
  },
  {
    "source_file": "poet.song.66000.json",
    "title": "初入試院",
    "author": "張耒",
    "paragraphs": [
      "莫歎匆匆襆被行，頼逢數子美如英。",
      "已看明月同爲客，應犯初寒復入城。",
      "白日有書追睡思，青燈無夢聽秋聲。",
      "直無剔甲逍遙地，幾日疑公太瘦生。"
    ],
    "added_time": "2026-01-03 12:25:41"
  },
  {
    "source_file": "poet.song.7000.json",
    "title": "三寶讚 佛寶",
    "author": "釋重顯",
    "paragraphs": [
      "甘蔗流苗應刹塵，覺場高發利生因。",
      "紫金蓮捧千輪足，白玉毫飛萬德身。",
      "孤立大方資定惠，等觀含類捨怨親。",
      "挨星相好中天主，匝地名聞出世人。",
      "螺髪右旋仙島碧，月眉斜印海門新。",
      "鸞翔鳳舞非殊品，象轉龍蟠絕比倫。",
      "瓔絡聚中騰瑞色，花鬘影裏奪芳春。",
      "慈儀戀望知何極，梵德言辭莫可陳。",
      "胸字杳分無量義，頂珠常照百由旬。",
      "雙林孰謂歸圓寂，坐斷乾坤日見真。"
    ],
    "added_time": "2026-01-03 12:26:07"
  },
  {
    "source_file": "poet.song.91000.json",
    "title": "寄汪信民",
    "author": "呂本中",
    "paragraphs": [
      "萬里江南雨外船，長腰秔米縮頭鯿。",
      "廣文繋馬無由去，更有何人贈酒錢。"
    ],
    "added_time": "2026-01-03 12:26:23"
  },
  {
    "source_file": "poet.tang.10000.json",
    "title": "寫懷二首 一",
    "author": "杜甫",
    "paragraphs": [
      "勞生共乾坤，何處異風俗。",
      "冉冉自趨競，行行見羈束。",
      "無貴賤不悲，無富貧亦足。",
      "萬古一骸骨，鄰家遞歌哭。",
      "鄙夫到巫峽，三歲如轉燭。",
      "全命甘留滯，忘情任榮辱。",
      "朝班及暮齒，日給還脫粟。",
      "編蓬石城東，采藥山北谷。",
      "用心霜雪間，不必條蔓綠。",
      "非關故安排，曾是順幽獨。",
      "達士如弦直，小人似鉤曲。",
      "曲直我不知，負暄候樵牧。"
    ],
    "added_time": "2026-01-03 12:27:01"
  },
  {
    "source_file": "poet.tang.10000.json",
    "title": "寫懷二首 二",
    "author": "杜甫",
    "paragraphs": [
      "夜深坐南軒，明月照我膝。",
      "驚風飜河漢，梁棟已出日。",
      "羣生各一宿，飛動自儔匹。",
      "吾亦驅其兒，營營爲私實。",
      "天寒行旅稀，歲暮日月疾。",
      "榮名忽中人，世亂如蟣蝨。",
      "古者三皇前，滿腹志願畢。",
      "胡爲有結繩，陷此膠與漆。",
      "禍首燧人氏，厲階董孤筆。",
      "君看燈燭張，轉使飛蛾密。",
      "放神八極外，俯仰俱蕭瑟。",
      "終契如往還，得匪合仙術。"
    ],
    "added_time": "2026-01-03 12:27:01"
  },
  {
    "source_file": "poet.tang.10000.json",
    "title": "可歎",
    "author": "杜甫",
    "paragraphs": [
      "天上浮雲如白衣，斯須改變如蒼狗。",
      "古往今來共一時，人生萬事無不有。",
      "近者抉眼去其夫，河東女兒身姓柳。",
      "丈夫正色動引經，酆城客子王季友。",
      "羣書萬卷常暗誦，孝經一通看在手。",
      "貧窮老瘦家賣屐，好事就之爲攜酒。",
      "豫章太守高帝孫，引爲賓客敬頗久。",
      "聞道三年未曾語，小心恐懼閉其口。",
      "太守得之更不疑，人生反覆看亦醜。",
      "明月無瑕豈容易，紫氣鬱鬱猶衝斗。",
      "時危可仗真豪俊，二人得置君側否。",
      "太守頃者領山南，邦人思之比父母。",
      "王生早曾拜顏色，高山之外皆培塿。",
      "用爲羲和天爲成，用平水土地爲厚。",
      "王也論道阻江湖，李也丞疑曠前後。",
      "死爲星辰終不滅，致君堯舜焉肯朽。",
      "吾輩碌碌飽飯行，風后力牧長回首。"
    ],
    "added_time": "2026-01-03 12:27:01"
  },
  {
    "source_file": "poet.tang.10000.json",
    "title": "觀公孫大娘弟子舞劒器行",
    "author": "杜甫",
    "paragraphs": [
      "昔有佳人公孫氏，一舞劒氣動四方。",
      "觀者如山色沮喪，天地爲之久低昂。",
      "㸌如羿射九日落，矯如羣帝驂龍翔。",
      "來如雷霆收震怒，罷如江海凝清光。",
      "絳脣珠袖兩寂莫，況有弟子傳芬芳。",
      "臨潁美人在白帝，妙舞此曲神揚揚。",
      "與余問答既有以，感時撫事增惋傷。",
      "先帝侍女八千人，公孫劒器初第一。",
      "五十年間似反掌，風塵傾動昏王室。",
      "棃園子弟散如煙，女樂餘姿映寒日。",
      "金粟堆南木已拱，瞿唐石城草蕭瑟。",
      "玳筵急管曲復終，樂極哀來月東出。",
      "老夫不知其所往，足繭荒山轉愁疾。"
    ],
    "added_time": "2026-01-03 12:27:01"
  },
  {
    "source_file": "poet.tang.10000.json",
    "title": "往在",
    "author": "杜甫",
    "paragraphs": [
      "往在西京日，胡來滿彤宮。",
      "中宵焚九廟，雲漢爲之紅。",
      "解瓦飛十里，繐帷紛曾空。",
      "疚心惜木主，一一灰悲風。",
      "合昏排鐵騎，清旭散錦𩦺賊臣表逆節，相賀以成功。",
      "是時妃嬪戮，連爲糞土叢。",
      "當宁陷玉座，白間剝畫蟲。",
      "不知二聖處，私泣百歲翁。",
      "車駕既云還，楹桷歘穹崇。",
      "故老復涕泗，祠官樹椅桐。",
      "宏壯不如初，已見帝力雄。",
      "前春禮郊廟，祀事親聖躬。",
      "微軀忝近臣，景從陪羣公。",
      "登階捧玉冊，峨冕耿金鍾。",
      "侍祠恧先露，掖垣邇濯龍。",
      "天子惟孝孫，五雲起九重。",
      "鏡匳換粉黛，翠羽猶蔥朧。",
      "前者厭羯胡，後來遭犬戎。",
      "俎豆腐膻肉，罘罳行角弓。",
      "安得自西極，申命空山東。",
      "盡軀詣闕下，士庶塞關中。",
      "主將曉逆順，元元歸始終。",
      "一朝自罪己，萬里車書通。",
      "鋒鏑供鋤犂，征戍聽所從。",
      "冗官各復業，土著還力農。",
      "君臣節儉足，朝野歡呼同。",
      "中興似國初，繼體如太宗。",
      "端拱納諫諍，和風日沖融。",
      "赤墀櫻桃枝，隱映銀絲籠。",
      "千春薦陵寢，永永垂無窮。",
      "京都不再火，涇渭開愁容。",
      "歸號故松柏，老去苦飄蓬。"
    ],
    "added_time": "2026-01-03 12:27:01"
  },
  {
    "source_file": "poet.song.58000.json",
    "title": "西村",
    "author": "呂南公",
    "paragraphs": [
      "東村豈不佳，南村自清幽。",
      "北村亦可居，俗悍不易投。",
      "維此兌嶺曲，陂陀遶川流。",
      "桑麻有青園，耕稼有綠疇。",
      "雲峰十里外，足舉曠望頭。",
      "本無車馬喧，豈有聲利愁。",
      "伊我先君子，故家待增修。",
      "還當起楹簷，此志敢不求。",
      "開闢三處徑，疏通四前溝。",
      "有軒列琴書，有室貯鋤耰。",
      "壓麴擬長醉，藏芻待肥牛。",
      "超然了餘生，不問萬戶侯。",
      "我策久已决，我身强悠悠。",
      "安能荷篠翁，不以意相收。"
    ],
    "added_time": "2026-01-03 12:27:46"
  },
  {
    "source_file": "poet.tang.50000.json",
    "title": "望山",
    "author": "盧士衡",
    "paragraphs": [
      "亂山難問主，相續碧嶙嶙。",
      "何處煙霞裏，猶眠經濟人。",
      "樓高看有意，雨過色彌新。",
      "待取科名了，終期隱此身。",
      "（見《分門纂類唐歌詩》殘本第二冊《天地山川類》卷二十二。",
      "）。"
    ],
    "added_time": "2026-01-03 12:28:10"
  },
  {
    "source_file": "poet.tang.50000.json",
    "title": "硤石山",
    "author": "楊氏",
    "paragraphs": [
      "此山靄靄通雲煙，峭壁嵯峨勢分綿。",
      "丹水流衍曲如帶，風皺羅紋聽管絃。",
      "鶯啼花開入禪意，擲筆臺前梵唄宣。",
      "遙想當年無遮會，紛紛散落雨花天。",
      "（見《山右金石記》。",
      "）（〖1〗《山右金石記》卷九《硤石山楊夫人摩崖詩刻》條引《鳯臺縣志》：石壁刻『唐天佑丙子歲六月十四日離府，至中旬巡祀到此，登陟硤石山，偶上先師擲筆臺，眺觀景象，爲詩上碣。",
      "弘農郡君夫人述。",
      "』按天佑丙子，晉稱天佑十一年〖望按：丙子，當是晉天祐十三年，公元九一六年〗。",
      "是年，李嗣昭立鐘開元寺以七月十三日，弘農郡君夫人遊硤石山則六月十四日。",
      "考唐制有郡君夫人、公侯伯子夫人，制同一二三四品，似屬嗣昭夫人楊氏。",
      "但嗣昭封隴西郡公，未封弘農，或因弘農華陰以楊氏族望爲稱也。",
      "又考楊氏善蓄財，嗣昭被梁兵圍夾城彌年，楊氏多助其軍用。",
      "子繼韜叛後入京，楊齎銀數十萬驗賂釋其罪。",
      "後與子繼忠家晉陽，餘貲猶鉅萬。",
      "晉高祖起義，貸其殖以賂契丹，後以繼忠爲刺史。",
      "楊氏平生積產，嗣昭三世皆賴。",
      "今復見其石刻筆蹟，直奇婦人也。",
      "）。"
    ],
    "added_time": "2026-01-03 12:28:10"
  },
  {
    "source_file": "poet.tang.24000.json",
    "title": "雪朝乘興欲詣李司徒留守先以五韻戲之",
    "author": "白居易",
    "paragraphs": [
      "夜寒生酒思，曉雪引詩情。",
      "熱飲一兩醆，冷吟三五聲。",
      "鋪花憐地凍，銷玉畏天晴。",
      "好拂烏巾出，宜披鶴氅行。"
    ],
    "added_time": "2026-01-03 12:28:11"
  },
  {
    "source_file": "poet.song.48000.json",
    "title": "次韵王適東軒即事三首  其一",
    "author": "蘇轍",
    "paragraphs": [
      "新竹依牆未出尋，牆東桃李却成林。",
      "池塘草長初饒夢，村落鶑啼恰稱心。",
      "江滿船頭朝欲轉，泥融屐齒莫尤深。",
      "閉門憐子成書癖，試買村醪相伴斟。"
    ],
    "added_time": "2026-01-03 12:28:21"
  }
]