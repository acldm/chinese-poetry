[
  {
    "source_file": "poet.song.67000.json",
    "title": "題孔氏東園三首  其三",
    "author": "李廌",
    "paragraphs": [
      "濃綠陰中黄栗留，醉鄉遲日厭鳴鳩。",
      "青春去後百花歇，頼有枝頭安石榴。"
    ],
    "added_time": "2026-01-03 14:53:26"
  },
  {
    "source_file": "poet.song.77000.json",
    "title": "還自南邑潮過不及渡因宿江上書所見",
    "author": "許景衡",
    "paragraphs": [
      "漫刺辭主人，遲遲駕短轅。",
      "郭外人煙晚，雞犬自啾喧。",
      "客事足俯仰，世塗多險艱。",
      "行役亦云勞，未抵浪拘纒。",
      "潮汐真無情，歛去如絕絃。",
      "解衣試槃礴，旅鴈方聯翩。",
      "天末線縷動，鉦鼓俄闐闐。",
      "稍看黄金盤，呑吐洪濤間。",
      "歘然洲渚失，浩蕩連雲天。",
      "平生喜江海，豈但眼界寛。",
      "飄流二十載，齷齪百憂煎。",
      "今夕復何夕，玉壺俯人寰。",
      "造物雖汝厄，寧不略汝憐。",
      "清風一帆去，鼓柂餘高眠。",
      "佳處良在兹，疇昔勞永嘆。"
    ],
    "added_time": "2026-01-03 14:55:41"
  },
  {
    "source_file": "poet.song.77000.json",
    "title": "成正仲水鄉秋興寄王履道惠然見示以此謝之",
    "author": "許景衡",
    "paragraphs": [
      "九河赴滄溟，奔放日洶洶。",
      "霖霪作秋潦，散漫失邱壠。",
      "孤城臨絕島，狂瀾驚四擁。",
      "鳬鷗散凌亂，蛟鰐似矜寵。",
      "微茫天勢平，蕩揺坤軸動。",
      "田家栽一麥，秋稼泥沙壅。",
      "何能憂卒歲，迫此朝夕恐。",
      "孤生寄卑濕，五斗安闒茸。",
      "飽聞達人觀，未作窮途慟。",
      "稍令裨危堤，運土紛接踵。",
      "河伯聊戱劇，爾輩嗟倥偬。",
      "成侯北方秀，筆力千鈞重。",
      "新詩試模寫，氣奪洪濤湧。",
      "英英幕下郎，仡仡山西種。",
      "何當一交鋒，我亦願助勇。"
    ],
    "added_time": "2026-01-03 14:55:41"
  },
  {
    "source_file": "poet.song.77000.json",
    "title": "龍華馬鋪懷盧行之去年邂逅",
    "author": "許景衡",
    "paragraphs": [
      "去年南邑歸，春風拂征轡。",
      "相從一笑頃，花卉方娬媚。",
      "歲月俯仰間，還到經行地。",
      "壁間舊詩句，塵土日蒙閟。",
      "老境牽俗累，節物揺鄉思。",
      "歸歟悵何時，與子同此味。",
      "浮雲有南北，况乃爲禄仕。",
      "置之勿復論，一醉了春事。"
    ],
    "added_time": "2026-01-03 14:55:41"
  },
  {
    "source_file": "poet.song.77000.json",
    "title": "寄左四十",
    "author": "許景衡",
    "paragraphs": [
      "小左真奇才，童穉已穎悟。",
      "讀書一十年，胸臆日充饇。",
      "時時吐所有，落筆不肯住。",
      "長江呑巨壑，白日破昏霧。",
      "雄辭何縱横，妙理争發露。",
      "驊騮始汗血，萬里猶頃步。",
      "嗟嗟駑駘輩，安用苦猜妬。",
      "而我何爲者，江海久飄寓。",
      "得子稠人中，磊落真瑜璐。",
      "文章豈易工，識者尤難遇。",
      "哀絃有三嘆，要非俗所諭。",
      "往還幾歲月，會面輒忘去。",
      "蕭條抱膝吟，浩蕩登高賦。",
      "迷途子所憐，正我欲到處。",
      "我觀古人文，何曾事章句。",
      "至音本澹泊，太羮異凡具。",
      "君看桃李花，紛紛競春莫。",
      "終焉適衆口，了不在紅素。",
      "子兮更深探，吾言亦其粗。"
    ],
    "added_time": "2026-01-03 14:55:41"
  },
  {
    "source_file": "poet.song.59000.json",
    "title": "泊吳興西觀音院",
    "author": "秦觀",
    "paragraphs": [
      "金剎負城闉，閴然美栖止。",
      "卞山直穹窿，苕水相依倚。",
      "霜檜鬰冥冥，海棕鮮薿薿。",
      "廣除庇夏陰，飛棟明朝晷。",
      "溪光鳬鶩邊，天色菰蒲裏。",
      "緒風傳晝焚，璧月窺夜禮。",
      "洩雲彗層空，規荷鑑幽沚。",
      "艅艎烟際下，鍾磬林端起。",
      "聱牙戲清深，嶔崟撲空紫。",
      "所遇信悠然，此生如寄耳。",
      "志士恥溝瀆，征夫念桑梓。",
      "攬衣軒楹間，嘯歌何窮已。"
    ],
    "added_time": "2026-01-03 14:57:36"
  },
  {
    "source_file": "poet.tang.8000.json",
    "title": "送當塗趙少府赴長蘆",
    "author": "李白",
    "paragraphs": [
      "我來揚都市，送客回輕舠。",
      "因誇楚太子，便覩廣陵濤。",
      "仙尉趙家玉，英風凌四豪。",
      "維舟至長蘆，目送煙雲高。",
      "搖扇對酒樓，持袂把蟹螯。",
      "前途儻相思，登嶽一長謠。"
    ],
    "added_time": "2026-01-03 14:59:10"
  },
  {
    "source_file": "poet.song.77000.json",
    "title": "寄左與言",
    "author": "許景衡",
    "paragraphs": [
      "我公厭紛華，早歲謝羈束。",
      "卜居山水間，山水長在目。",
      "巉巉吹臺高，灔灔横塘渌。",
      "興來即杖屨，往往混樵牧。",
      "别來二三載，猨鶴悵幽獨。",
      "歸心日揺揺，夢繞湖山曲。",
      "兒曹真罪人，志養非所欲。",
      "留連州縣間，折腰食斗粟。",
      "世途苦多礙，公心亦煩蹙。",
      "眷言慰公者，蕭散惟林麓。",
      "謝屐齒已蠟，陶巾酒初漉。",
      "結束山家具，提攜倩童僕。",
      "遥知入山去，野飯久不肉。",
      "相見石橋側，觸眼驚寒瀑。",
      "殷勤清浄供，煮茗媚乾竺。",
      "琖底亦薄相，聊以眩聾俗。",
      "桃谿仙洞府，流水花䎘䎘。",
      "二子去已久，蟠桃知幾熟。",
      "弔古一慨然，新詩定相屬。",
      "英英太沖後，壑壑崐山玉。",
      "千言揮灑頃，紙上龍蛇伏。",
      "聯鑣得所適，山路忘重複。",
      "我亦箇中人，簿領方驅逐。",
      "遥望白雲飛，此心尤躑躅。",
      "羡子好心事，愧我祇眠餗。",
      "人生行樂耳，險澀戒川陸。",
      "千金不垂堂，萬里虞脱軸。",
      "歡罷念歸旋，無貪華頂宿。"
    ],
    "added_time": "2026-01-03 14:59:33"
  },
  {
    "source_file": "poet.song.82000.json",
    "title": "江仲嘉書稱去常山靈真洞半里許得林壑殊勝余記昔過謝源道中亂峰峭壁間竹樹薈蘙今仲嘉所稱得非此耶因寄百二十字",
    "author": "程俱",
    "paragraphs": [
      "聞說靈真路，旁開小洞天。",
      "蒼巒閟清境，陸地接飛仙。",
      "壁立驚猿掛，松枯老蔓纒。",
      "攢空永亭石，潄壑定林泉。",
      "烟磴盤三徑，玄窗属五便。",
      "武陵迷漢魏，妙憙斷山川。",
      "騰絕端如此，經營有老焉。",
      "烹魚幾折屐，命駕擬加鞭。",
      "易秃三千丈，寧辭四萬錢。",
      "把茅應早計，拱木歎流年。",
      "鴻鵠須塵外，鵷鸞自日邊。",
      "人生各有在，雅志共超然。"
    ],
    "added_time": "2026-01-03 15:01:36"
  },
  {
    "source_file": "poet.song.82000.json",
    "title": "與蒋子有道丁田相從吴下之適感而賦詩",
    "author": "程俱",
    "paragraphs": [
      "三徑旁臨招隱溪，子真池館叩林扉。",
      "拏舟雪夜多乘興，步屧春風每醉歸。",
      "居舍相望一牛吼，官途常作二鳬飛。",
      "試尋邀月持杯地，共覺勞生四十非。"
    ],
    "added_time": "2026-01-03 15:01:36"
  },
  {
    "source_file": "poet.song.50000.json",
    "title": "三峽橋",
    "author": "孔武仲",
    "paragraphs": [
      "廬山到此深，面面皆疊嶂。",
      "安知九江濱，自有三峽壯。",
      "層崖合飛流，深谷呀百丈。",
      "頗聞開闢初，融結固異狀。",
      "帝遣六天丁，開鑿就空曠。",
      "劃爲雙門關，拔作兩城障。",
      "喬林疊帷幄，怪石蹲犀象。",
      "高泉落其間，快若翻甕盎。",
      "雷動正轟磕，龍吟更悽愴。",
      "縈流十里間，餘怒猶奔放。",
      "詩人細評品，價出瀑布上。",
      "山祇苦悶蓄，可探不可望。",
      "我來搜奇古，秋色正明亮。",
      "初觀雖震慴，少定亦恬蕩。",
      "復值朝日升，光景相蕩漾。",
      "如倚明月宮，俯看銀河浪。"
    ],
    "added_time": "2026-01-03 15:01:38"
  },
  {
    "source_file": "poet.song.50000.json",
    "title": "嘉魚遇順風",
    "author": "孔武仲",
    "paragraphs": [
      "晚雨落雖收，夜風鳴未已。",
      "輕寒破秋夢，亦逐征人起。",
      "闖篷問篙師，開帆已數里。",
      "喧喧波拍岸，漠漠雲覆水。",
      "濺點如珠翻，湧瀾若山峙。",
      "白鳥亦回翔，江豚相助喜。",
      "餘聲更澎汃，掀兀席與几。",
      "孤舟沒復出，輕捷如可恃。",
      "我生遊四方，大半江湖裏。",
      "吳會弔胥臣，瀟湘尋帝子。",
      "詠歌懷曩昔，往往成詩史。",
      "此行又壯觀，快欲插翼比。",
      "雄豪愛宗慤，瀟散追范蠡。",
      "搥鼓佐傾觴，呼兒斫金鯉。"
    ],
    "added_time": "2026-01-03 15:01:38"
  },
  {
    "source_file": "poet.song.50000.json",
    "title": "晚步西園",
    "author": "孔武仲",
    "paragraphs": [
      "今日曷不樂，吾園來頗疏。",
      "向晚門庭空，杖策到城隅。",
      "林噪其飛禽，池躍其遊魚。",
      "似怪我來遲，晨朝何往乎。",
      "寂默不應答，暫一爾輩俱。",
      "唼波窺噞喁，集灌聽相呼。",
      "復倚逍遙亭，悠然觀太虛。"
    ],
    "added_time": "2026-01-03 15:01:38"
  },
  {
    "source_file": "poet.song.50000.json",
    "title": "奉酬李時發岳麓見寄",
    "author": "孔武仲",
    "paragraphs": [
      "秋風入荒城，落葉如飛雨。",
      "夢寐湘西遊，晻曖不可睹。",
      "昨日得君詩，諷詠日欹午。",
      "山光相隨來，瀟灑入庭戶。",
      "憶昨尋此山，扁舟戛平浦。",
      "白鷗爲前軀，丹霞隨步武。",
      "漸入空曠中，輕清欲飛舉。",
      "幽泉落石鳴，喬杉得風舞。",
      "峰巒半明滅，雲月相吞吐。",
      "巖巖仙佛家，殿塔羅翠塢。",
      "半壁聞棋聲，深林傳鳥語。",
      "清境造已極，更上最高處。",
      "朱欄插青冥，華屋橫險阻。",
      "雲夢吞八九，天衢量尺五。",
      "卻視長沙城，迫仄真環堵。",
      "淥水带縈洄，青煙絲一縷。",
      "平時事干謁，白晝走塵土。",
      "到此覺沉迷，直欲棄簪組。",
      "尚愧節不高，空然賦歸去。",
      "朅來巖邑居，擾擾變寒暑。",
      "回旋盡朱墨，應接煩箠楚。",
      "何嘗略尋幽，曾不暇窺圃。",
      "引望西絕堂，曠若隔今古。",
      "夫君今俊秀，爽氣發眉宇。",
      "文章富擇灑，詩筆尤跋扈。",
      "動我登臨興，翩翩如插羽。",
      "欲往竟未能，樊籠掛深廡。",
      "喜君得勝境，去家纔百步。",
      "年豐官舍閑，芳草生囹圄。",
      "籃輿不厭出，時結採芝侶。",
      "更分新篇章，慰我獨吟苦。"
    ],
    "added_time": "2026-01-03 15:01:38"
  },
  {
    "source_file": "poet.song.50000.json",
    "title": "句  其一",
    "author": "孔武仲",
    "paragraphs": [
      "煎點徑須煩綠珠。"
    ],
    "added_time": "2026-01-03 15:01:38"
  },
  {
    "source_file": "poet.song.77000.json",
    "title": "張仲共許惠呂研因成長句",
    "author": "許景衡",
    "paragraphs": [
      "英雄舊割據，鼎業逐流水。",
      "高臺亦已傾，况及分香婢。",
      "鱗鱗屋上瓦，棄擲滿鄰里。",
      "鐫窪漫兒戯，後世始稱美。",
      "世人攻翰墨，好古惟兩耳。",
      "何曾問珉玉，枉却千金市。",
      "豈知疊口翁，十指老泥滓。",
      "追蹤千載後，未易較彼此。",
      "其質堅而剛，其膚膩而理。",
      "澄泓秋水浄，慘淡暮山紫。",
      "要當奴鳯咮，何止友龍尾。",
      "神工付黄壤，人間能有幾。",
      "張侯金閨彦，不特河朔偉。",
      "十年走澤潞，百物盡糠粃。",
      "惟有篋中珍，左右配書史。",
      "明光惟起草，此獨塵埃裏。",
      "嗟我方著書，瓦礫著獺髓。",
      "慇懃桂籍舊，許輟陶泓子。",
      "學問已遺俗，取舍期不詭。",
      "及物何可望，姦諛誅既死。"
    ],
    "added_time": "2026-01-03 15:02:45"
  },
  {
    "source_file": "poet.song.50000.json",
    "title": "樂通神明",
    "author": "范祖禹",
    "paragraphs": [
      "世治興和樂，陽來符正聲。",
      "純能格天地，幽可逮神明。",
      "協氣流無外，靈心識太平。",
      "九歌人鬼享，八變地祇迎。",
      "翕縱多祥集，欣歡萬祉生。",
      "須知勲德大，聖作掩英莖。"
    ],
    "added_time": "2026-01-03 15:05:44"
  },
  {
    "source_file": "poet.song.50000.json",
    "title": "四皓",
    "author": "范祖禹",
    "paragraphs": [
      "南山石壁陵蒼蒼，中有四老眉如霜。",
      "中原龍虎困格鬭，九霄鸞鳯高飄翔。",
      "赤精斬蛇入咸陽，南極老人轉遁藏。",
      "一朝相顧下雲巘，共爲羽翼安儲皇。",
      "白雲黄鵠高飛揚，雖有矰繳安能傷。",
      "君王慷慨但飲酒，戚姫起舞無輝光。",
      "古人不見雖已遠，吾将杖策登崇岡。"
    ],
    "added_time": "2026-01-03 15:05:44"
  },
  {
    "source_file": "poet.song.66000.json",
    "title": "冬日雜書六首  其四",
    "author": "張耒",
    "paragraphs": [
      "歲暮周南遠，驚心鬢欲絲。",
      "風霜爲客老，淮海寄書遲。",
      "峽冷重雲夜，天昏斷雁悲。",
      "山爐通夕火，頼爾獨吾私。"
    ],
    "added_time": "2026-01-03 15:06:02"
  },
  {
    "source_file": "poet.song.77000.json",
    "title": "别毛德修",
    "author": "許景衡",
    "paragraphs": [
      "張公鎮關南，賓客多儁偉。",
      "芝蘭已秀發，父子作知已。",
      "聖人樂育才，充庭皆濟濟。",
      "仲也與計偕，發軔已千里。",
      "毛侯東南特，清澈分潄水。",
      "並驅及春風，聯璧驚都市。",
      "麟鳯豈無種，貂蟬能有幾。",
      "承家貴勳業，可獨在書史。",
      "自憐坐樗散，所學慙簣止。",
      "永懷勝已遊，塵土濯清泚。",
      "相從苦匆促，寫别亦狂斐。",
      "離庭寒日暮，目斷塵沙起。"
    ],
    "added_time": "2026-01-03 15:08:02"
  },
  {
    "source_file": "poet.song.92000.json",
    "title": "贈楊紹祖",
    "author": "呂本中",
    "paragraphs": [
      "城東往還者，相近得楊卿。",
      "處世如無事，爲官不近名。",
      "匣藏防身劍，案有讀書檠。",
      "此外唯尊酒，時時喚客傾。"
    ],
    "added_time": "2026-01-03 15:09:30"
  },
  {
    "source_file": "poet.song.77000.json",
    "title": "次韻江民表寄王聖時六首  其五",
    "author": "許景衡",
    "paragraphs": [
      "居士不溷俗，已判此生間。",
      "釣臺經世志，諤諤在朝端。",
      "出處固不同，相對即歡顔。",
      "乖違限南北，奮迅無羽翰。",
      "此心日相見，未應勞永嘆。"
    ],
    "added_time": "2026-01-03 15:09:49"
  },
  {
    "source_file": "poet.song.67000.json",
    "title": "和慎思秋日同文館詩  其五",
    "author": "蔡肇",
    "paragraphs": [
      "明時勤選擢，間設譽髦場。",
      "該學添三傳，微能及九章。",
      "靜無桃葉唱，清有菊花香。",
      "解我幽憂病，惟應頼杜康。"
    ],
    "added_time": "2026-01-03 15:11:54"
  },
  {
    "source_file": "poet.song.82000.json",
    "title": "觀老杜久客一篇其言有感於吾心者因爲八詠 小吏每相輕",
    "author": "程俱",
    "paragraphs": [
      "鼠輩何知禮，奴曹只世情。",
      "鴟鴞嚇鸞鳯，螻蟻困鯤鯨。",
      "舍者時爭席，将軍莫夜行。",
      "豈堪供一笑，正自不須驚。"
    ],
    "added_time": "2026-01-03 15:12:06"
  },
  {
    "source_file": "poet.song.50000.json",
    "title": "七月五日熱退喜凉資中有懷二十四韻",
    "author": "范祖禹",
    "paragraphs": [
      "仲夏金火争，陰陽勢相奪。",
      "乾坤鼓洪鑪，夸父死奔渴。",
      "普天無纎雲，厚土萬丈裂。",
      "亭亭太陽午，安得日車跌。",
      "清冷想寒門，浩蕩思舞雪。",
      "嘆彼老農耕，有苖不得活。",
      "乞雨禱潭龍，望雲驅旱魃。",
      "帝車俄廻指，四序苦飄忽。",
      "木落天地秋，清霜洗空濶。",
      "凉風破閶闔，勢欲捲溟渤。",
      "衆鳥盡不飛，峥嶸見孤鶻。",
      "登臨滌魂神，颯爽動毛骨。",
      "因懷京洛間，車馬填城闕。",
      "紅塵暗天宇，愚智共汩沒。",
      "出門無所適，肝肺爲枯竭。",
      "平生喜林泉，瀟灑愛風月。",
      "滄浪有漁父，逸步脱羈紲。",
      "超然思遠遊，萬古訪遺轍。",
      "安能公侯間，俯僂事干謁。",
      "及来山水縣，素志得少豁。",
      "白石拂雲眠，芳蓀乘露擷。",
      "尋山喜幽勝，照水翫澄澈。",
      "雖無巢許操，夙慕夷齊潔。",
      "庶以保吾真，無爲事其末。"
    ],
    "added_time": "2026-01-03 15:13:04"
  },
  {
    "source_file": "poet.song.67000.json",
    "title": "和慎思未試即事雜書率用秋日同文館爲首句  其三",
    "author": "蔡肇",
    "paragraphs": [
      "取士漁鹽出，傳經戶牖開。",
      "驚濤簾外起，驟雨筆端來。",
      "人競懸金鑒，書方貴玉杯。",
      "太平元有象，勿遣賦良媒。"
    ],
    "added_time": "2026-01-03 15:14:21"
  },
  {
    "source_file": "poet.song.67000.json",
    "title": "和慎思詩呈同院後至諸公",
    "author": "蔡肇",
    "paragraphs": [
      "文書汗牛馬，棟宇切昭回。",
      "剸玉君曾試，吹竽我亦來。",
      "鑒精真有頼，詩妙不容陪。",
      "只憶歸山去，霜畦斸芋魁。"
    ],
    "added_time": "2026-01-03 15:14:21"
  },
  {
    "source_file": "poet.song.92000.json",
    "title": "末利",
    "author": "呂本中",
    "paragraphs": [
      "香如含笑全然勝，韵比酴醾更似高。",
      "所恨海濵出太遠，初無名字入風騷。"
    ],
    "added_time": "2026-01-03 15:14:37"
  },
  {
    "source_file": "poet.song.66000.json",
    "title": "雪晴",
    "author": "張耒",
    "paragraphs": [
      "荒園雪晴愁徑滑，濕柴堅坐戀爐紅。",
      "寒香委地梅無頼，嫩坼抽苗麥有功。",
      "瘴癘潜消人氣樂，豐登定慰客途窮。",
      "暖寒破悶功無敵，頼有尊中臘酒醲。"
    ],
    "added_time": "2026-01-03 15:15:12"
  },
  {
    "source_file": "poet.song.76000.json",
    "title": "與謙知藏二首  其二",
    "author": "釋德洪",
    "paragraphs": [
      "諸方法席慵擡眼，懶墯成羣妒忌深。",
      "此老把茅如覆頂，却能努力捍叢林。"
    ],
    "added_time": "2026-01-03 15:16:06"
  },
  {
    "source_file": "poet.song.50000.json",
    "title": "文潞公生日",
    "author": "范祖禹",
    "paragraphs": [
      "天監仁皇德，惟時嶽降神。",
      "英姿備文武，賢業富經綸。",
      "夢賚求巖野，于畋載渭濵。",
      "三朝瞻上宰，四海入洪鈞。",
      "謨烈重光啓，樞衡萬化新。",
      "珪璋扶日月，劍履上星辰。",
      "述職分東陜，宣威震北垠。",
      "長城萬里遠，奠枕四夷賓。",
      "自昔登儲后，惟公秉國均。",
      "川河賴舟檝，霜雪見松筠。",
      "閶闔朝黄道，雲龍對紫宸。",
      "忠勲藏廟祏，異禮冠臣鄰。",
      "風雨王城會，煙花洛苑春。",
      "麾幢近泉石，袞繡出埃塵。",
      "照社祥光盛，充閭慶旦臻。",
      "御鑪熏黼黻，天廐輟騏驎。",
      "帝念深元老，邦基屬柄臣。",
      "公雖慕前哲，天欲覺斯民。",
      "左右蕭何手，安危晉國身。",
      "濟時歸壽域，遐筭等靈椿。"
    ],
    "added_time": "2026-01-03 15:16:15"
  },
  {
    "source_file": "poet.song.49000.json",
    "title": "天啓有少年真喜事之句用其韻和",
    "author": "鄧忠臣",
    "paragraphs": [
      "慷慨論邊事，飄蕭動禮闈。",
      "貴須金印綰，老要玉闗歸。",
      "食酪便榆塞，鳴鐃慣鐡衣。",
      "懸知雄辯在，志願未應違。"
    ],
    "added_time": "2026-01-03 15:16:22"
  },
  {
    "source_file": "poet.song.49000.json",
    "title": "試院即事呈諸公",
    "author": "鄧忠臣",
    "paragraphs": [
      "俊遊常恨邈山河，邂逅文闈喜屢過。",
      "朱簿分明俱鼎立，墨圖伻位看星羅。",
      "人開户牖還相近，朝進英材信可歌。",
      "雙鑰重闗非不密，只應無奈夢魂何。"
    ],
    "added_time": "2026-01-03 15:16:22"
  },
  {
    "source_file": "poet.tang.47000.json",
    "title": "霅溪夜宴詩 八",
    "author": "水神",
    "paragraphs": [
      "珠光龍耀火燑燑，夜接朝雲宴渚宮。",
      "鳳管清吹淒極浦，朱弦間奏冷秋空。",
      "論心幸遇同歸友，揣分慙無輔佐功。",
      "雲雨各飛真境後，不堪波上起悲風。"
    ],
    "added_time": "2026-01-03 15:16:40"
  },
  {
    "source_file": "poet.song.59000.json",
    "title": "送裴仲謨",
    "author": "秦觀",
    "paragraphs": [
      "君才出於德，妙高如匠石。",
      "但見廣厦成，不見斧斤迹。",
      "厚爲諸兄奉，自奉頗云嗇。",
      "三生陽亢宗，薄俗有慚色。",
      "汝南古佳郡，月旦評一易。",
      "爾來似揚州，不辦龍蜥蜴。",
      "短簿髯參軍，喜怒移頃刻。",
      "正平竟獲免，實我文舉力。",
      "念公當乖隔，憂思如紡績。",
      "恥爲兒女仁，到此淚橫臆。",
      "熙朝大烹飪，賢者不家食。",
      "朝爲郡縣吏，暮作臺省客。",
      "矧聞諸法從，久欲薦言責。",
      "去去勿重陳，九萬自此擊。"
    ],
    "added_time": "2026-01-03 15:19:22"
  },
  {
    "source_file": "poet.song.66000.json",
    "title": "九月末風雨初寒  其一",
    "author": "張耒",
    "paragraphs": [
      "栗冽已戒候，陰淡達朝昏。",
      "出門無所詣，幽齋誰與言。",
      "塵埃羣書積，興至時一翻。",
      "呼兒具棗栗，時亦頼芳樽。",
      "老肌畏寒苦，幸此手足溫。",
      "窗間有舊筆，得句時復援。"
    ],
    "added_time": "2026-01-03 15:20:27"
  },
  {
    "source_file": "poet.song.67000.json",
    "title": "敬用无咎學士年兄長韵上呈子方太僕",
    "author": "蔡肇",
    "paragraphs": [
      "兩河郡縣淪西方，西人思漢今未忘。",
      "果園蕪沒白草芳，旃裘戲馬誰家郎。",
      "車箱峽口澗谷長，旄頭倒掛回穹蒼。",
      "王師西出討獝狂，六花簇壘來堂堂。",
      "前鋒銳頭臂兩槍，伏姦謹索收生羌。",
      "天聲隠轔摇姑臧，奇兵繚背斷饋糧。",
      "决河有聲如壞岡，城頭擊鍾聲殷床。",
      "萬甲幾欲漂無旁，雖有伉健誰騰驤。",
      "一夫不敢陵彼隍，馬首欲東促歸裝。",
      "緘胸有策鬚眉揚，歸來恍恍若有亡。",
      "劬勞累日何由償，戰鞍掛屋尋書囊。",
      "目隨飛鴻思帝鄉，彭城老將官橫行。",
      "幕中市駿收驌驦，射堂兩部奏清商。",
      "應弦破鏑如蜂房，談笑斥土羈名王。",
      "畫圖遣奏朝明光，詔書留典真乘黄。",
      "錦韉玉勒春風香，平池老柳高雲凉。",
      "神駿在目豪吟觴，跨下蹀躞驚鳬翔。",
      "皇居九衢天中央，我時項背聊相望。",
      "西城九月天隕霜，夜談關塞評文章。",
      "微言竊比惠與莊，和詩脫筆覺我忙。",
      "祝君韜養壽且祥，功名有來成堵牆。",
      "勿憂寒暑敗肉漿，韔弓箙矢用則張。"
    ],
    "added_time": "2026-01-03 15:20:58"
  },
  {
    "source_file": "poet.tang.13000.json",
    "title": "奉酬劉侍郎",
    "author": "顧況",
    "paragraphs": [
      "幾迴新秋影，壁滿蟾又缺。",
      "鏡破似傾臺，輪斜同覆轍。",
      "雖分上林桂，還照滄洲雪。",
      "暫伴顦顇人，歸華耿不滅。"
    ],
    "added_time": "2026-01-03 15:21:14"
  },
  {
    "source_file": "poet.song.92000.json",
    "title": "嚴州九日坐上贈胡明仲常子正",
    "author": "呂本中",
    "paragraphs": [
      "今年得交舊，九日會嚴州。",
      "城角風雲暮，天涯景色秋。",
      "功名有長鋏，行李付扁舟。",
      "苦恨三年别，聊因一笑留。",
      "病添文字嬾，老恥稻粱謀。",
      "活國須公等，吾生便可休。"
    ],
    "added_time": "2026-01-03 15:21:20"
  },
  {
    "source_file": "poet.song.49000.json",
    "title": "初伏大雨戲呈無咎四首  其二",
    "author": "鄧忠臣",
    "paragraphs": [
      "汗流龜趺如炊釜，蜉蝣飛空蟻運土。",
      "眼看纎雲上太清，曾不崇朝八荒雨。",
      "金柔火老旱太甚，咀嚼冰雪如餳乳。",
      "豐隆列缺及時來，蒼生解除焦焚苦。",
      "張侯不辭茅屋漏，倚柱長吟可人語。",
      "愛君豪猛爲君和，撫劍悲歌終起舞。",
      "南城酒壚醅新潑，不獨黄公當門户。",
      "滿酤鴟夷極懽酌，細摘園蔬供鼎爼。"
    ],
    "added_time": "2026-01-03 15:22:21"
  },
  {
    "source_file": "poet.song.77000.json",
    "title": "靜堂爲弼上人題",
    "author": "許景衡",
    "paragraphs": [
      "浮屠西來如轉郵，方袍紛紛劇東甌。",
      "上人維弼志獨優，翛然高舉異凡儔。",
      "從師度淮泝隋溝，神都歲月俄十周。",
      "燕坐縹緲雲中樓，明窗翰墨冰繭柔。",
      "貴人旁午擁軒騶，問汝亦有所欲不。",
      "此身南北真浮浮，黄金白璧誰能收。",
      "乃獨汲汲從英遊，乞書覽字無時休。",
      "千年金石窮雕鎪，上劇鍾王下虞歐。",
      "糢糊墨本如山邱，精神散漫不可求。",
      "俗人貴耳賤兩眸，今人古意豈不侔。",
      "森然玉筯垂銀鈎，怒猊渇驥蟠靈湫。",
      "錦嚢象軸光油油，自笑長物猶見留。",
      "幡然忽憶江湖秋，瓶錫東下如輕鷗。",
      "誅茆伐木寒巖陬，名堂以靜蓋有由。",
      "坐觀蠢蠢遍九州，長空浮雲水中漚。",
      "眼前何曾無應酬，嵐光波影相夷猶。",
      "别來書札屢相投，問我何時泛扁舟。",
      "西峰玊泉深且幽，杖藜來往亦風流。",
      "紅塵道路方悠悠，回首東南天盡頭。"
    ],
    "added_time": "2026-01-03 15:22:36"
  },
  {
    "source_file": "poet.song.77000.json",
    "title": "渡淮",
    "author": "許景衡",
    "paragraphs": [
      "我觀淮之源，東行已千里。",
      "扁舟一日下長淮，似與故人相見喜。",
      "不知渡越幾澗谷，清澈尚爾無泥滓。",
      "澹然端肯與我俱，試問故人能有幾。",
      "蕩雲沃日窮眼界，茫茫直與天相似。",
      "萬艘絡繹鼓風蒲，翳翳塵飛明鏡裏。",
      "况聞水伯時惡劇，雷擊風掀浪山起。",
      "豈知生處極幽深，清淺涓涓一泓爾。",
      "吾聞古來養心者，擴而充之亦如此。",
      "自慚學問太迂疏，十載不離蛙井底。",
      "潢汙斷港何足道，所得未能充口耳。",
      "忽驚浩浩東傾海，會令百川皆遶指。",
      "君看厚地一撮土，本來也是無多子。",
      "人間萬事須自强，嗟我蹉跎今老矣。"
    ],
    "added_time": "2026-01-03 15:22:36"
  },
  {
    "source_file": "poet.song.92000.json",
    "title": "送楊晨當時赴夔漕",
    "author": "呂本中",
    "paragraphs": [
      "楊侯從舊名籍籍，吳中一見如舊識。",
      "憐我衰頽病已侵，怪我辛勤百無益。",
      "今君遽作巴蜀行，江頭宿昔春水生。",
      "路經三峽不艱阻，遍與疲民問疾苦。",
      "隨身長劍莫輕舞，試伐蛟鼉斬豺虎。",
      "此來人士衆如雨，得君此行慰羈旅。",
      "君但垂情一笑許，勝使區區入州府。",
      "百城因之遂安堵，亦勝無事閑坐否。"
    ],
    "added_time": "2026-01-03 15:23:48"
  },
  {
    "source_file": "poet.song.49000.json",
    "title": "考校同文館戲贈子方兼呈文潛",
    "author": "鄧忠臣",
    "paragraphs": [
      "五年坎壈哀南方，江湖魏闕兩相忘。",
      "洞蘿巖桂搴孤芳，月潭風渚儔漁郎。",
      "單閼孟夏草木長，望都樓觀鬱蒼蒼。",
      "誰令焚芰辭楚狂，復來上君白玉堂。",
      "黄門戟曜羽林槍，未央引籍班氐羌。",
      "雲屯錦縛馬斯臧，大官日膳瓊爲粮。",
      "追隨威鳯鳴南岡，豈敢偃息復在床。",
      "投鈴歸休下殿傍，衞士傳詔來如驤。",
      "館閶闔外西城隍，書槖迫遽不及裝。",
      "籲俊士集要言揚，得弓勿問何人亡。",
      "趙璧既入秦城償，頴脱喜見錐出囊。",
      "同人于野不擇鄉，峨峨羽翮整顔行。",
      "王閑玉勒皆驌驦，伯喈懷贖望金商。",
      "魁梧奇偉值文房，家令數術應帝王。",
      "三英粲粲日爭光，我輒與之較雌黄。",
      "芳菲滿室蘭生香，坐堂月久秋氣凉。",
      "將軍思歸歌撫觴，倚梧目送雁南翔。",
      "想見葭菼水中央，洞庭河漢遥相望。",
      "香楓葉老赤染霜，感慨少日七步章。",
      "長安城西約鄭莊，牽率不往有底忙。",
      "人生可意乃吉祥，快馬劃過小苑墻。",
      "入門爛醉銀瓶漿，秦箏趙瑟喜高張。"
    ],
    "added_time": "2026-01-03 15:26:02"
  },
  {
    "source_file": "poet.song.49000.json",
    "title": "敬次無咎來韻抒寫素懷兼呈文潛天啟伯時仲遠",
    "author": "鄧忠臣",
    "paragraphs": [
      "梁宋吳楚各異方，交情一契不相忘。",
      "况乃顔色瓊枝芳，石渠金馬從諸郎。",
      "我從瀟湘煙水長，江湖飫見山色蒼。",
      "扣舷弄月浩歌狂，朅來濫吹崇賢堂。",
      "儲胥乍駭緑沉槍，擊鼓震礱庸蜀羌。",
      "爰居受饗謀非臧，悔辭卑飛斑竹崗。",
      "終日獺祭書繞床，故山秋菊英可糧。",
      "西風夢掛南斗旁，翠蚪絳螭交首驤。",
      "坐看樓闕照天隍，壯心鬱律軍騰裝。",
      "弢弓卧甲氣不揚，揮斤欲斵？人亡。",
      "劍價倚待風胡償，雲間邂逅得智囊。",
      "洞庭鈞天奏帝鄉，慷慨奮激萬夫行。",
      "天路滅没飛驌驦，張侯同聲羽應商。",
      "蓬萊方丈屋連房，海口瀾翻議百王。",
      "太乙下照青藜光，要我挾槧弄鉛黄。",
      "四庫顛倒翻芸香，蔡卿有來安西凉。",
      "慨慕玉闗歸獻觴，同官李柳並翺翔。",
      "鸞和節奏聲央央，誰其力薦慰所望。",
      "九閽白日無雪霜，垂光虹霓急草章。",
      "沉冥清遠雨蜀莊，人間勢利本不忙。",
      "麒麟鸑鷟國珍祥，每恨官隔西掖墻。",
      "可使簸揚挹酒漿，不似箕斗名虛張。"
    ],
    "added_time": "2026-01-03 15:26:02"
  },
  {
    "source_file": "poet.song.76000.json",
    "title": "遊西湖北山二首  其一",
    "author": "釋德洪",
    "paragraphs": [
      "幽草青青繞竹扉，雨餘人在杏園西。",
      "無端黄鳥驚春夢，正向綠蘿深處啼。"
    ],
    "added_time": "2026-01-03 15:26:19"
  },
  {
    "source_file": "poet.song.66000.json",
    "title": "出都門泊鎮外失飲食節中夕暴下用氣術消息之即癒",
    "author": "張耒",
    "paragraphs": [
      "畏途戒十一，飲食玩死地。",
      "防患迷輕重，達者笑不智。",
      "古人慎寢食，愛生良有待。",
      "從來天下圖，不易無名指。",
      "甘飧冒物禁，中夕得顛沛。",
      "坐令妻孥憂，憊腹委如带。",
      "頼知仙聖術，杳杳存一氣。",
      "船輕曉眠足，扣齒無餘滯。",
      "艱難衆所虞，君子謹容易。",
      "永懷青精飯，聊欲屏俗嗜。"
    ],
    "added_time": "2026-01-03 15:27:03"
  },
  {
    "source_file": "poet.song.50000.json",
    "title": "和子進千春院觀桃花二首  其一",
    "author": "范祖禹",
    "paragraphs": [
      "西度天津水見沙，輕風飛蓋緑楊斜。",
      "相逢喜到千春寺，最後方開第一花。",
      "富媪英華當間出，東君照育想非賖。",
      "神仙高格黄裳色，安得深根植帝家。"
    ],
    "added_time": "2026-01-03 15:27:41"
  },
  {
    "source_file": "poet.song.59000.json",
    "title": "南都新亭行寄王子發",
    "author": "秦觀",
    "paragraphs": [
      "洛水沄沄天上動，道入隋渠下梁宋。",
      "宋都堤上十二亭，一一飛驚若鸞鳳。",
      "光華遠繼周王雅，宴喜還歸魯侯頌。",
      "玉觴嚴令肅衣冠，金縷哀音繞梁棟。",
      "娟娟殘月照波翻，習習暖風吹鳥哢。",
      "何處高帆落文鷁，誰家駿馬嘶征鞚。",
      "柳枝芳草恨連天，暮雨朝雲同昨夢。",
      "借問亭名製者誰，留守王公才望重。",
      "胸中雲夢吞八九，日解千牛節皆中。",
      "祥符相公實曾祖，庭列三槐多伯仲。",
      "承明厭直出荆州，轉守此都行大用。",
      "此都去天纔尺五，交廣荆揚歸引控。",
      "兔園事迹化黄埃，清泠文雅堪長慟。",
      "舳艫銜尾車挂轊，昨日出迎今日送。",
      "送故迎新無已時，古往今來相戲弄。",
      "亭下嶔崎淮海客，末路逢公詩酒共。",
      "一樽明日難重持，豈恤官期後芒種。",
      "今年氣候頗云早，夭矯梅花春欲縱。",
      "行見亭中祖帳開，千乘送公歸法從。"
    ],
    "added_time": "2026-01-03 15:28:10"
  },
  {
    "source_file": "poet.song.59000.json",
    "title": "精思",
    "author": "秦觀",
    "paragraphs": [
      "精思洞元化，白日昇高旻。",
      "俯仰凌倒景，龍行速如神。",
      "半道過紫府，弭節聊逡巡。",
      "金床設寶几，璀璨明月珍。",
      "僊者二三子，眷然骨肉親。",
      "飲我霞一杯，放懷暖如春。",
      "遂朝玉虛上，冠劍班列真。",
      "無端拜失儀，放斥令自新。",
      "雲霄難遽返，下土多埃塵。",
      "淮南守天庖，嗟我實何人。"
    ],
    "added_time": "2026-01-03 15:28:10"
  },
  {
    "source_file": "poet.song.67000.json",
    "title": "和翟忠惠游焦山",
    "author": "蔡肇",
    "paragraphs": [
      "吾聞海中之山名黛輿，八紘九野水所輸。",
      "沙痕蕝石記千古，堯水滔天才一濡。",
      "西潴七澤並淮湖，南傾百粵包荆舒。",
      "孤根不畏波浪沒，正氣自有神明扶。",
      "火輪纔升水鶴唳，地籟所作江㹠噓。",
      "佳氣鬰鬰崖不枯，華堂五丈安方裾。",
      "魚山清梵吼螺唄，水師絕叫訶龜魚。",
      "山靈護法踴車象，石叟衄敵峻隈隅。",
      "可憐蠻觸戰左右，始信婦姑勃空虛。",
      "大千共此華藏海，比邱無一鍼鋒居。",
      "君詩文采炳於菟，我行稽留類賈胡。",
      "何時妙語對竹榻，清夜柏子燃銅爐。",
      "卓錐之地雖亦無，安用更求無價珠。"
    ],
    "added_time": "2026-01-03 15:29:50"
  },
  {
    "source_file": "poet.song.50000.json",
    "title": "和張二十五春日見寄五首  其四",
    "author": "范祖禹",
    "paragraphs": [
      "白日春臺上，歡娛莫訴盃。",
      "飛花留客醉，啼鳥近人来。"
    ],
    "added_time": "2026-01-03 15:29:53"
  },
  {
    "source_file": "poet.song.50000.json",
    "title": "和蜀公八十歲自咏",
    "author": "范祖禹",
    "paragraphs": [
      "衛武年将百，僖公壽有千。",
      "形方通帝夢，兆始見王田。",
      "白髪高山雪，新詩清水蓮。",
      "福綏真樂只，燕處自超然。",
      "濁酒中徐聖，泠風御列仙。",
      "勁松臨絕壁，獨鶴在青天。",
      "出處邦之望，清虚性所便。",
      "老謀方眷用，微物正思憐。",
      "漢室求園綺，周家重夭顛。",
      "雖懐箕潁志，應未許終焉。"
    ],
    "added_time": "2026-01-03 15:34:18"
  },
  {
    "source_file": "poet.tang.1000.json",
    "title": "雜曲歌辭 麗人行",
    "author": "杜甫",
    "paragraphs": [
      "三月三日天氣新，長安水邊多麗人。",
      "態濃意遠淑且真，肌理細膩骨肉勻。",
      "繡羅衣裳照暮春，蹙金孔雀銀麒麟。",
      "頭上何所有？翠微㔩葉垂鬢脣。",
      "背後何所見？珠壓腰衱穩稱身。",
      "就中雲幕椒房親，賜名大國虢與秦。",
      "紫駞之峯出翠釜，水晶之盤行素鱗。",
      "犀筯厭飫久未下，鸞刀縷切空紛綸。",
      "黃門飛鞚不動塵，御廚絲絡送八珍。",
      "簫鼓哀吟感鬼神，賓從雜遝實要津。",
      "後來鞍馬何逡巡，當軒下馬入錦茵。",
      "楊花雪落覆白蘋，青鳥飛去銜紅巾。",
      "炙手可熱勢絕倫，慎莫近前丞相嗔。"
    ],
    "added_time": "2026-01-03 15:34:33"
  },
  {
    "source_file": "poet.song.76000.json",
    "title": "過湘江題慈雲寺壁",
    "author": "釋德洪",
    "paragraphs": [
      "慈雲寺在古城隈，月閣風軒照水開。",
      "獨倚闌干秋雨後，青山相逐渡江来。"
    ],
    "added_time": "2026-01-03 15:35:45"
  },
  {
    "source_file": "poet.song.66000.json",
    "title": "聞邠老下第作詩迎之",
    "author": "張耒",
    "paragraphs": [
      "淡墨高張動禁城，風馳電落走寰瀛。",
      "從來萬卷貯便腹，可得千人無一名。",
      "且向江邊伴逐客，會須天上冠羣英。",
      "遙思匹馬千山里，孤店村深聽晚鶯。"
    ],
    "added_time": "2026-01-03 15:36:26"
  },
  {
    "source_file": "poet.song.77000.json",
    "title": "寄沈亨老",
    "author": "許景衡",
    "paragraphs": [
      "京國三千里，人來慰所思。",
      "遥知爲客好，何似在家時。",
      "春日鸞凰去，秋風鴻鴈悲。",
      "衣裳慈母線，亦恐汝歸遲。"
    ],
    "added_time": "2026-01-03 15:37:52"
  },
  {
    "source_file": "poet.tang.8000.json",
    "title": "春陪商州裴使君遊石娥溪",
    "author": "李白",
    "paragraphs": [
      "裴公有僊標，拔俗數千丈。",
      "澹蕩滄洲雲，飄颻紫霞想。",
      "剖竹商洛間，政成心已閑。",
      "蕭條出世表，冥寂閉玄關。",
      "我來屬芳節，解榻時相悅。",
      "褰帷對雲峯，揚袂指松雪。",
      "蹔出東城邊，遂遊西巖前。",
      "橫天聳翠壁，噴壑鳴紅泉。",
      "尋幽殊未歇，愛此春光發。",
      "溪傍饒名花，石上有好月。",
      "命駕歸去來，露華生翠苔。",
      "淹留惜將晚，復聽清猨哀。",
      "清猨斷人腸，遊子思故鄉。",
      "明發首東路，此懽焉可忘。"
    ],
    "added_time": "2026-01-03 15:38:17"
  },
  {
    "source_file": "poet.song.49000.json",
    "title": "元符二年二月七日按部過邛州火井縣三友堂小酌楊公天隱嘗令此邑令此邑以山水竹爲三友余益以風月爲五賢云",
    "author": "頓起",
    "paragraphs": [
      "七盤一何高，蒼翠浄寥廊。",
      "夜雨濯杉檜，春風散芝藥。",
      "細雲散巖色，細逕度危筰。",
      "邑改井已泥，空餘漢城郭。",
      "土瘠漫生茶，人稀時走玃。",
      "苔蘚囹圄空，塵埃簿書閤。",
      "縣圃何蕭條，半櫻半零落。",
      "偃蹇大夫松，委蛇君子鶴。",
      "試登三友堂，借問何人作。",
      "皆云楊先生，好詩心淡泊。",
      "乘興山水間，此君共獻酢。",
      "瑯玕無俗韻，仁智有真樂。",
      "取友信可人，自待宜不薄。",
      "我來宴坐久，寂寥無唯諾。",
      "明月來徘徊，清風自蕭索。",
      "因留風與月，相對成清酌。",
      "蟾光照金尊，餘輝射杯酒。",
      "輕颸入朱弦，彷彿奏簫勺。",
      "醺然造忘形，神交通博約。",
      "醉號五賢堂，醒來資一噱。"
    ],
    "added_time": "2026-01-03 15:39:44"
  },
  {
    "source_file": "poet.song.67000.json",
    "title": "雨晴渡關二首  其一",
    "author": "宗澤",
    "paragraphs": [
      "燕北靜胡塵，河南濯我兵。",
      "風雲朝會合，天地晝清明。",
      "泣涕收橫潰，焦枯頼發生。",
      "不辭關路遠，辛苦向都城。"
    ],
    "added_time": "2026-01-03 15:40:19"
  },
  {
    "source_file": "poet.tang.13000.json",
    "title": "華山西岡遊贈隱玄叟",
    "author": "顧況",
    "paragraphs": [
      "羣峰鬱初霽，潑黛若鬟沐。",
      "失風鼓唅呀，搖撼千灌木。",
      "木葉微墮黃，石泉淨停綠。",
      "危磴蘿薜牽，逈步入幽谷。",
      "我心寄青霞，世事慚蒼鹿。",
      "遂令巢許輩，于焉謝塵俗。",
      "想是悠悠雲，可契去留躅。"
    ],
    "added_time": "2026-01-03 15:42:19"
  },
  {
    "source_file": "poet.tang.13000.json",
    "title": "歸陽蕭寺有丁行者能修無生忍擔水施僧況歸命稽首作詩",
    "author": "顧況",
    "paragraphs": [
      "化佛示持帚，仲尼稱執鞭。",
      "列生御風歸，飼豕如人焉。",
      "曹溪第六祖，踏碓逾三年。",
      "伊人自何方，長綬趨遙泉。",
      "開士行何苦，雙瓶胝兩肩。",
      "蕭寺百餘僧，東廚正揚煙。",
      "露足沙石裂，外形巾褐穿。",
      "若其有此身，豈得安穩眠。",
      "獨出違順境，不爲寒暑還。",
      "大聖於其中，領我心之虔。",
      "萬法常空滅，無生因忍全。",
      "一國一釋迦，一燈分百千。",
      "永願遺世知，現身彌勒前。",
      "潛容偏虛空，靈響不可傳。",
      "智慧舍利佛，神通自乾連。",
      "阿若楚系簡帛陳如，迦葉迦旜延。",
      "左右二菩薩，文殊幷普賢。",
      "身披六銖衣，億刦爲大僊。",
      "寶塔寶樓閣，重簷交梵天。",
      "譬如一明珠，共贊光白圓。",
      "天魔波[旬]等，降伏金剛堅。",
      "野叉羅剎鬼，亦赦塵垢纏。",
      "乃致金翅鳥，吞龍護洪淵。",
      "一十一衆中，身意皆快然。",
      "八河注大海，中有楞伽船。",
      "佛法付國王，平等無頗偏。",
      "天子事端拱，大臣行其權。",
      "玉堂無蠅飛，五月冰凜筵。",
      "盡力答明主，猶自招罪愆。",
      "九族無白身，百花動嬋娟。",
      "神聖惡如此，物華不能妍。",
      "祿山一微胡，驅馬來自燕。",
      "宛彼宮闕麗，如何犬羊羶。",
      "苦哉千萬人，流血成丹川。",
      "此輩之死後，鑊湯所熬煎。",
      "業風吹其魂，猛火燒其煙。",
      "獨有丁行者，無憂樹枝邊。",
      "市頭盲老人，長者乞一錢。",
      "韜照多密用，爲君吟此篇。"
    ],
    "added_time": "2026-01-03 15:42:19"
  },
  {
    "source_file": "poet.tang.13000.json",
    "title": "大茅嶺東新居憶亡子從真",
    "author": "顧況",
    "paragraphs": [
      "谷鳥猶呼兒，山人夕霑襟。",
      "懷哉隔生死，悵矣徒登臨。",
      "東門憂不入，西河遇亦深。",
      "古來失中道，偶向經中尋。",
      "大象無停輪，倏忽成古今。",
      "其夭非不幸，鍊形由太陰。",
      "凡欲攀雲階，譬如火鑄金。",
      "虛室留舊札，洞房掩閑琴。",
      "泉源登方諸，上有空青林。",
      "彷彿通寤寐，蕭寥邈微音。",
      "軟草被汀洲，鮮雲略浮沈。",
      "赬景宣疊麗，紺波響飄淋。",
      "石窟含雲巢，迢迢耿南岑。",
      "悲恨自茲斷，情塵詎能侵。",
      "真靜一時變，作起唯從心。"
    ],
    "added_time": "2026-01-03 15:42:19"
  },
  {
    "source_file": "poet.tang.13000.json",
    "title": "烏啼曲二首 一",
    "author": "顧況",
    "paragraphs": [
      "玉房掣鎖聲翻葉，銀箭添泉遶霜堞。",
      "畢逋撥刺月銜城，八九雛飛其母驚。",
      "此是天上老鵶鳴，人間老鵶無此聲。",
      "搖風雜佩耿華燭，夜聽羽人彈此曲。",
      "東方曈曈赤日旭。"
    ],
    "added_time": "2026-01-03 15:42:19"
  },
  {
    "source_file": "poet.tang.13000.json",
    "title": "烏啼曲二首 二",
    "author": "顧況",
    "paragraphs": [
      "月出江林西，江林寂寂城鵶啼。",
      "昔人何處爲此曲，今人何處聽不足。",
      "城寒月曉馳思深，江上青草爲誰綠。"
    ],
    "added_time": "2026-01-03 15:42:19"
  },
  {
    "source_file": "poet.song.77000.json",
    "title": "贈姚儀甫",
    "author": "許景衡",
    "paragraphs": [
      "年少開千卷，生涯祇一瓢。",
      "聲名動場屋，意氣在雲霄。",
      "素髪今垂領，青衫尚折腰。",
      "未應輕斗禄，吏隱本逍遥。"
    ],
    "added_time": "2026-01-03 15:43:33"
  },
  {
    "source_file": "poet.song.77000.json",
    "title": "題壽聖院",
    "author": "許景衡",
    "paragraphs": [
      "古寺重門裏，回廊一徑幽。",
      "水聲長带雨，山色最宜秋。",
      "寓宿已多日，題詩更少留。",
      "此生隨利禄，行路日悠悠。"
    ],
    "added_time": "2026-01-03 15:43:33"
  },
  {
    "source_file": "poet.song.50000.json",
    "title": "答劉中叟",
    "author": "范祖禹",
    "paragraphs": [
      "十年卧伊洛，半世老鉛槧。",
      "君恩還故棲，蠧簡幸窺覘。",
      "濫陪英雄遊，自覺山野僭。",
      "有美劉夫子，相逢樂無厭。",
      "騰騫入霜臺，便若阻城塹。",
      "朝言渴蹇諤，民瘼待鍼砭。",
      "清詩叩哀玉，孤秀出羣艶。",
      "伐木激頺風，佩蘭起幽念。",
      "顧我久羈寓，来如水鳬泛。",
      "晨興想三川，夕夢越雙劍。",
      "終當出都門，瘦馬揺破韂。",
      "事業付公等，斯言免爲玷。"
    ],
    "added_time": "2026-01-03 15:44:42"
  },
  {
    "source_file": "poet.song.66000.json",
    "title": "仙杏山",
    "author": "周邦彥",
    "paragraphs": [
      "仙人藥光明夜燭，種杏碧山如種玉。",
      "春風裂石鳳收花，赤頰離離照山谷。",
      "卿雲承日作陰潤，猛虎守山防採斸。",
      "高真筐篚入時貢，拜望通明薦新熟。",
      "珠旒頷首一破顔，氣壓蟠桃羞若木。",
      "自從移植近星榆，山水無光靈鬼哭。",
      "長松枯倒流液盡，櫂頼牽藤多樸樕。",
      "我思百年訪靈異，羽褐雖存言語俗。",
      "本非民土宰官身，欲斷人間烟火穀。",
      "行尋幽洞覓丹砂，儻見臞仙騎白鹿。",
      "便應執箒洗仙壇，不用纖纖掃塵竹。"
    ],
    "added_time": "2026-01-03 15:48:55"
  },
  {
    "source_file": "poet.song.67000.json",
    "title": "對月偶成",
    "author": "晁說之",
    "paragraphs": [
      "我屋天之東，月從海西來。",
      "不解傳消息，起舞興悠哉。",
      "千里玉繩斷，萬頃金波開。",
      "爲我清皮骨，憐我兀塵埃。",
      "座有玉山人，欣然共徘徊。",
      "談笑喜復喜，詎必蝦頭杯。"
    ],
    "added_time": "2026-01-03 15:49:18"
  },
  {
    "source_file": "poet.song.50000.json",
    "title": "送文周翰出守陜郊",
    "author": "范祖禹",
    "paragraphs": [
      "維師謝公衮，稷契仰高躅。",
      "公子睠庭闈，西郊作侯牧。",
      "飄颻丹穴鳳，燦爛文昌宿。",
      "雅望冠朝端，妙年分陜服。",
      "綵衣照洛水，紅旆驅崤谷。",
      "荆山連太華，翠氣堆羣玉。",
      "長河從天来，迴斡卷坤軸。",
      "東奔觸砥柱，北向摧平陸。",
      "壯哉山河固，屏翰神明隩。",
      "秦人亦勞止，生氣日已蹙。",
      "兵戈困瘡痍，賦斂苦敲朴。",
      "使君得召父，庶可飽饘粥。",
      "耕桑徧南畝，禮義興比屋。",
      "門前長安道，日夕撃征轂。",
      "念昔西徂東，經過厭結束。",
      "爾来卧巖谷，十載歸天禄。",
      "猶如閉樊籠，恨未隨鴻鵠。",
      "隠几思故山，側身望喬木。",
      "何時拂塵衣，假道西走蜀。",
      "駐馬問甘棠，歌謡聽淳俗。"
    ],
    "added_time": "2026-01-03 15:50:31"
  },
  {
    "source_file": "poet.song.59000.json",
    "title": "遊龍瑞宮次程公韵",
    "author": "秦觀",
    "paragraphs": [
      "靈祠真館閟山隈，形勢相高對越臺。",
      "莓徑翠依屏上轉，藕花紅繞鑑中開。",
      "鶴銜寶箭排烟去，龍護金書带雨來。",
      "夾道萬星攢騎火，滿城爭看使君回。"
    ],
    "added_time": "2026-01-03 15:51:45"
  },
  {
    "source_file": "poet.song.49000.json",
    "title": "題鮑家鋪",
    "author": "孔武仲",
    "paragraphs": [
      "郵亭秣馬朝寒天，雪雲壓山山湧泉。",
      "隴頭客饑欲噤口，屋底人閒猶鼾眠。",
      "敲門得薪感相濟，征衫如洗頼火然。",
      "江南亦有安栖處，却羡郵亭人穩佳。"
    ],
    "added_time": "2026-01-03 15:52:13"
  },
  {
    "source_file": "poet.song.49000.json",
    "title": "發光山",
    "author": "孔武仲",
    "paragraphs": [
      "摇摇春霜草頭白，冰如龍蛇當轍迹。",
      "天開日麗非偶然，昨夜滿山明月色。",
      "憶昨北走關山中，下坂還登百千尺。",
      "狂風虛霰何可當，破碎貂狐作巾幘。",
      "今朝驛道千里平，而况六幙俱空明。",
      "昔何艱險此何易，付予榮枯豈天意。",
      "人心既好馬亦驕，騰韁齧轡鳴蕭蕭。",
      "我今亦復歌且謡，惠相好者同遊遨。",
      "相與馳君之樂郊，從此不嗟衝涉勞。"
    ],
    "added_time": "2026-01-03 15:52:13"
  },
  {
    "source_file": "poet.song.50000.json",
    "title": "送蒋潁叔赴熙州",
    "author": "范祖禹",
    "paragraphs": [
      "詩書謀帥得豪英，去擁洮河十萬兵。",
      "舒卷風雲爲號令，笑談樽爼是功名。",
      "胡塵不近彈筝峽，漢月長懸細柳營。",
      "莫謂安邉無上策，農桑千里見昇平。"
    ],
    "added_time": "2026-01-03 15:53:46"
  },
  {
    "source_file": "poet.song.59000.json",
    "title": "睡足軒二首    其二",
    "author": "秦觀",
    "paragraphs": [
      "數椽空屋枕清流，一榻蕭然散百憂。",
      "終日掩關塵境謝，有時開卷古人遊。",
      "鳴鳩去後滄浪晚，飛雨來初菡萏秋。",
      "此處便令君睡足，何須雲夢澤南州。"
    ],
    "added_time": "2026-01-03 15:53:53"
  },
  {
    "source_file": "poet.song.76000.json",
    "title": "摩陀歌贈乾上人",
    "author": "釋德洪",
    "paragraphs": [
      "處處三門向南開，青山綠水自圍裹。",
      "鐘魚鳴時攤鉢盂，精粗随分喫些箇。",
      "一生受用只如此，何用忙忙脚踏火。",
      "口閑莫說事，留取吞飯顆。",
      "眼明穿得針，要自時補破。",
      "粥後眠一覺，不著溲漲亦不起。",
      "齋後行數步，不是肚膨也打過。",
      "我不求世人，世人不求我。",
      "時時牽衣領，臃腫包頭渦。",
      "一味怯風吹耳朵，世上許多人。",
      "枿枿猶如蟻旋磨，團團並頭争什麽。",
      "一籌輸與摩陀板頭盤脚坐，人言南嶽好。",
      "奇峰七十朵，廬山更是好。",
      "瀑布垂天雲，净色不受涴。",
      "殿閣參差如畫出，萬人圍遶看登坐。",
      "汝若學道便成佛，汝若不學地獄禍。",
      "眼看鼻孔也尋常，六月日頭甚熱火。",
      "一籌輸與摩陀看屋卧，喚渠挽不来，送渠推不可。",
      "摩陀摩陀，無如之何。",
      "問著不答，好啞大哥。"
    ],
    "added_time": "2026-01-03 15:56:30"
  },
  {
    "source_file": "poet.song.59000.json",
    "title": "廣陵五題 次韵子由題光化塔",
    "author": "秦觀",
    "paragraphs": [
      "古佛悲憐得度人，應緣來現比丘身。",
      "水流月落知何處，花發鶑啼又一春。",
      "方外笑談清似玉，夢中煩惱細如塵。",
      "老僧自說從居此，却悔平時事遠巡。"
    ],
    "added_time": "2026-01-03 15:56:48"
  },
  {
    "source_file": "poet.song.50000.json",
    "title": "謝子瞻尚書惠墨端溪硯二首 端溪硯",
    "author": "范祖禹",
    "paragraphs": [
      "端溪清冥幾千尺，玄潭噴雲嘘紫石。",
      "層空飛溜瀉珠璣，大古陰崖摧霹靂。",
      "翦裁巖屏作風字，琢磨水鏡成月魄。",
      "似聞松上颼颼聲，一洗塵埃傾七澤。",
      "先生毎思窮禹穴，東叱天吳掛帆席。",
      "山祗水若獻幽寶，贈我不啻千金璧。",
      "玉堂金井汲寒泉，坐視青天浸虚碧。",
      "豈知来從海嶠外，鳥道穿雲下絕壁。",
      "嗟我本是山中人，慚無詞藻對卿客。",
      "鄉人子雲思奇苦，終老漢庭長執戟。",
      "至今舊宅有墨池，何怪著書玄尚白。",
      "行當提攜返敝廬，更廣牢愁弔遺迹。"
    ],
    "added_time": "2026-01-03 15:57:09"
  },
  {
    "source_file": "poet.song.67000.json",
    "title": "君莫惡行",
    "author": "晁說之",
    "paragraphs": [
      "寂寂山城已過春，黄鸝紫椹意相親。",
      "天公奈何不肯雨，小麥含秀安得吐。",
      "聞道天公大仁聖，風伯何能回雨令。",
      "恐是風伯老兒凶，長塗未許騁羣龍。",
      "前年流草有餘胔，誰言今朝尚憂此。",
      "內降白麻出上閣，新相爲霖君莫惡。"
    ],
    "added_time": "2026-01-03 15:57:30"
  },
  {
    "source_file": "poet.song.49000.json",
    "title": "招竹元珍賞江洲新茶",
    "author": "孔武仲",
    "paragraphs": [
      "我生世味薄，所好唯真茶。",
      "江南隔浮雲，廬岳望苦賖。",
      "煎烹逐風土，白水和脂麻。",
      "有客自遠至，開緘得新芽。",
      "乍見真邂逅，失喜成讙譁。",
      "掬視未及飲，清香破昏邪。",
      "堂堂京邑雄，萬貨來天涯。",
      "念此至靈草，﨑嶇亦隨車。",
      "小磨元自攜，瑩白無纎瑕。",
      "玉塵漸委積，鷹嘴猶交加。",
      "汲泉方汙埃，上以密葉遮。",
      "蟹眼已鳴沸，君來何晚耶。",
      "相呼共一啜，如到神仙家。",
      "煩襟得浣濯，兩目袪昏花。",
      "閒居無他樂，頼有此趣佳。",
      "煌煌金張門，酒肉爭豪奢。",
      "冷淡不輒飲，千金賞箏琶。",
      "一醒又五斗，顔角如烘霞。",
      "蔗漿爽肺肝，金椀嗽齒牙。",
      "坐覘吾曹癖，往往笑以嗟。",
      "人生樂不同，未用相矜夸。",
      "吟罷腹饑吼，空庭噪昏鴉。"
    ],
    "added_time": "2026-01-03 15:57:44"
  },
  {
    "source_file": "poet.song.49000.json",
    "title": "廣津倉檢視斛斗",
    "author": "孔武仲",
    "paragraphs": [
      "長渠西來擬天漢，千里清陰緑楊岸。",
      "高墉傑屋如屯雲，碧瓦參差插天半。",
      "小樓三尺偷晨光，山低堆積白與黄。",
      "千艘一卸須臾了，江湖極目來帆檣。",
      "國家稅法擬前古，還以養人非自富。",
      "連雲習射皆貔貅，月禀太倉急風雨。",
      "歳深敝積如鼠穴，檢視之官緣此設。",
      "我初受牒頗激昂，匹馬朝朝踏殘月。",
      "千籌簇簇來如林，袍鞾兀坐清槐陰。",
      "秋毫増損必拘送，莫怨小官持法深。",
      "吾槩視此平如水，運量四海亦如此。",
      "今朝且佐大司農，他時敢獻明天子。"
    ],
    "added_time": "2026-01-03 15:57:44"
  },
  {
    "source_file": "poet.song.82000.json",
    "title": "寄潛老求菊栽",
    "author": "程俱",
    "paragraphs": [
      "東籬終日對南山，三徑荒蕪十畝寛。",
      "正欲秋英媚幽獨，可令霜鬛苦高寒。"
    ],
    "added_time": "2026-01-03 15:57:52"
  },
  {
    "source_file": "poet.tang.8000.json",
    "title": "下途歸石門舊居",
    "author": "李白",
    "paragraphs": [
      "吳山高，越水清，握手無言傷別情。",
      "將欲辭君挂帆去，離魂不散煙郊樹。",
      "此心鬱悵誰能論，有愧叨承國士恩。",
      "雲物共傾三月酒，歲時同餞五侯門。",
      "羨君素書嘗滿案，含丹照白霞色爛。",
      "余嘗學道窮冥筌，夢中往往遊仙山。",
      "何當脫屣謝時去，壺中別有日月天。",
      "俛仰人間易凋朽，鍾峰五雲在軒牖。",
      "惜別愁窺玉女窗，歸來笑把洪厓手。",
      "隱居寺，隱居山，陶公鍊液棲其間。",
      "靈神閉氣昔登攀，恬然但覺心緒閑。",
      "數人不知幾甲子，昨夜猶帶冰霜顏。",
      "我離雖則歲物改，如今了然失所在。",
      "別君莫道不盡歡，懸知樂客遙相待。",
      "石門流水徧桃花，我亦曾到秦人家。",
      "不知何處得雞豕，就中仍見繁桑麻。",
      "翛然遠與世事間，裝鸞駕鶴又復遠。",
      "何必長從七貴遊，勞生徒聚萬金產。",
      "挹君去，長相思，雲遊雨散從此辭。",
      "欲知悵別心易苦，向暮春風楊柳絲。"
    ],
    "added_time": "2026-01-03 15:58:14"
  },
  {
    "source_file": "poet.song.66000.json",
    "title": "天啟惠酥  其一",
    "author": "周邦彥",
    "paragraphs": [
      "金城良牸不當車，特爲人間作好酥。",
      "餘湩尚供肥犢子，小匳先入太官厨。",
      "鄴中鹿尾空名目，吳地蓴羹謾僻迂。",
      "欲比君家好兄弟，不知誰可作醍醐。"
    ],
    "added_time": "2026-01-03 15:59:25"
  },
  {
    "source_file": "poet.song.66000.json",
    "title": "天啟惠酥  其二",
    "author": "周邦彥",
    "paragraphs": [
      "淺黄拂拂小鵝雛，色好從來說雍酥。",
      "花草偏宜女兒手，緘封枉入野人厨。",
      "細塗麥餠珍無敵，雜煉豬肪術最迂。",
      "臠肉便知全鼎味，它時不用識醍醐。"
    ],
    "added_time": "2026-01-03 15:59:25"
  },
  {
    "source_file": "poet.song.50000.json",
    "title": "八月十一日夜玉堂對月",
    "author": "范祖禹",
    "paragraphs": [
      "銀雲櫛櫛王堂明，奩鏡初開六合驚。",
      "天卷纎毫光不隔，風收萬籟夜無聲。",
      "蓬萊想像皆雲氣，宫殿虚無盡水精。",
      "一夕夢飛雙劍外，已疑身到雪山清。"
    ],
    "added_time": "2026-01-03 16:00:31"
  },
  {
    "source_file": "poet.song.66000.json",
    "title": "楚村道中  其一",
    "author": "周邦彥",
    "paragraphs": [
      "林棲野啄散鴉群，極目風霾亂日曛。",
      "短麥離離乾憶雨，遠峰黯黯細輸雲。",
      "愁逢雜路尋車轍，頼有高林出酒巾。",
      "輒得問津凡父老，不應看客廢鋤耘。"
    ],
    "added_time": "2026-01-03 16:01:44"
  },
  {
    "source_file": "poet.tang.8000.json",
    "title": "自巴東舟行經瞿唐峽登巫山最高峰晚還題壁",
    "author": "李白",
    "paragraphs": [
      "江行幾千里，海月十五圓。",
      "始經瞿唐峽，遂步巫山巔。",
      "巫山高不窮，巴國盡所歷。",
      "日邊攀垂蘿，霞外倚穹石。",
      "飛步凌絕頂，極目無纖烟。",
      "却顧失舟壑，仰觀臨青天。",
      "青天若可捫，銀漢去安在。",
      "望雲知蒼梧，記水辨瀛海。",
      "周遊孤光晚，歷覽幽意多。",
      "積雪照空谷，悲風鳴森柯。",
      "歸途行欲曛，佳趣尚未歇。",
      "江寒早啼猨，松暝已吐月。",
      "月色何悠悠，清猨響啾啾。",
      "辭山不忍聽，揮策還孤舟。"
    ],
    "added_time": "2026-01-03 16:03:15"
  },
  {
    "source_file": "poet.song.50000.json",
    "title": "挽歌詞",
    "author": "范祖禹",
    "paragraphs": [
      "綵旆藍輿訪隠扃，雲松雪竹想儀形。",
      "函關應望真人氣，傅野今無處士星。",
      "猶憶九臯聞鶴唳，徒勞雙目送鴻冥。",
      "将迴俗駕頻搔首，深愧山文舊勒銘。"
    ],
    "added_time": "2026-01-03 16:03:21"
  },
  {
    "source_file": "poet.song.49000.json",
    "title": "湓城東",
    "author": "孔武仲",
    "paragraphs": [
      "廬山之岑岑，橫絕東南天。",
      "大江之湯湯，洲渚相鈎連。",
      "山水兩中間，君家之故園。",
      "憶昨别此去，春風初破年。",
      "歸來已秋節，登覽怳依然。",
      "萬里一轉蓬，四時真蛻蟬。",
      "退無環堵宫，長逐車與船。",
      "風景日愈佳，塵埃日纒綿。",
      "人事正浩蕩，徒勞賦歸田。"
    ],
    "added_time": "2026-01-03 16:04:12"
  },
  {
    "source_file": "poet.song.59000.json",
    "title": "答龔深之",
    "author": "秦觀",
    "paragraphs": [
      "深巷茅簷日漸長，卧看花鳥競朝陽。",
      "惜無好事携罇酒，頼有鄰家振燭光。",
      "尚友頗存書萬卷，封侯正闕木千章。",
      "錯刀錦段相仍至，小子都忘進取狂。"
    ],
    "added_time": "2026-01-03 16:05:12"
  },
  {
    "source_file": "poet.song.66000.json",
    "title": "開元夜遊圖",
    "author": "周邦彥",
    "paragraphs": [
      "潞州別駕年十八，彎弓射鹿無虛發。",
      "真龍絕水魚鼈散，參軍後騎鳬鷗沒。",
      "咸原瑞氣映壺關，城南書生知阿瞞。",
      "解鞍下馬日向夕，炙馿行酒天爲歡。",
      "坐上何人識天意，擫帽破靴朝邑尉。",
      "旄頭夜轉紫垣開，太白光芒黄鉞利。",
      "萬騎齊呼左右分，將軍夜披玄武門。",
      "鏖兵三窟盡妖黨，問寢五門朝至尊。",
      "羽林蕭蕭參旗折，太極瑶光浄烟雪。",
      "殺身志在攀龍鱗，唾手成功探虎穴。",
      "麾下且侯李與王，輕形玉带持箙房。",
      "晉文賞功從悉錄，漢光道舊情無忘。",
      "與宴宮中張秘戲，複道晴樓過李騎。",
      "連催羯鼓汝陽來，一抹鯤弦薛王醉。",
      "玉階凄凄微有霜，天雞喚仗參差光。",
      "宜春列炬散行馬，長樂疏鍾嚴曉妝。",
      "清絲急管歡未畢，瑶池八馬西南出。",
      "捫參歷井行道難，失水回風永相失。",
      "君不見當時韋杜間，呼鷹走狗去不還。",
      "坐間年少莫大語，臨淄郡王天子父。"
    ],
    "added_time": "2026-01-03 16:05:17"
  },
  {
    "source_file": "poet.song.67000.json",
    "title": "夜行自戲六五言",
    "author": "晁說之",
    "paragraphs": [
      "觸熱褦襶幾許，我生何艱哉。",
      "九天星斗初轉，汲井意徘徊。",
      "不解鳴珂帝所，踉蹡没塵埃。",
      "爲問晚嫁盧姬，一笑爲誰開。"
    ],
    "added_time": "2026-01-03 16:05:27"
  },
  {
    "source_file": "poet.song.67000.json",
    "title": "題卲武軍泰寧縣葉恪循道清風樓",
    "author": "晁說之",
    "paragraphs": [
      "葉公賢父子，清風何奕奕。",
      "愛彼清風好，危樓高百尺。",
      "來從玉宇遠，照衣光可擲。",
      "桂葉尚飄飄，蕙草不習習。",
      "平生眼豁開，脱然凌羽翼。",
      "對飲伴明月，故人念疇昔。",
      "詠歌何穆如，援琴更幽寂。",
      "慈烏遶難老，霅溪非其匹。",
      "華陽三層上，松韻亦蕭瑟。"
    ],
    "added_time": "2026-01-03 16:05:27"
  },
  {
    "source_file": "poet.song.67000.json",
    "title": "始到無極作",
    "author": "晁說之",
    "paragraphs": [
      "徂歲若飛羽，去矣不可招。",
      "諒積寒暑多，我髮覺翛翛。",
      "是身一枯木，引憂自焚燒。",
      "河山再遊宦，鄉國夢魂勞。",
      "友朋不敢思，得意在本朝。",
      "弟妹天一方，披衣泣中宵。",
      "介拙取如此，罪侮肯相饒。",
      "眷言此邦人，不與我逍遙。",
      "五日無羊俎，十日無魚庖。",
      "懶我蔬菜慣，妻兒嗔呶呶。",
      "亦有寢食地，肘申瓦歎搖。",
      "政自不容膝，如彼風後巢。",
      "當此仲夏時，何以謝炎歊。",
      "前聞嚴君平，氣和生涼颷。",
      "但恐此語欺，古道久可嘲。",
      "平生鄙潘岳，懷縣復鬱陶。",
      "靖節真吾師，一去何超超。",
      "終期不自墮，賦詩畔牢騷。"
    ],
    "added_time": "2026-01-03 16:05:27"
  },
  {
    "source_file": "poet.song.67000.json",
    "title": "送杜通直乞罷無極南歸",
    "author": "晁說之",
    "paragraphs": [
      "青堂帳下白題歌，王師城外横天戈。",
      "白首國母契丹女，泣問王師來謂何。",
      "將軍突騎擅府庫，羌兒逃死獨峰駝。",
      "軍中即日拜太守，兜鍪未脱羣冠峨。",
      "杜侯别乘不願行，自言壯志今消磨。",
      "顧豈不知金幣饒，家有清風誓不頗。",
      "歸來南北信所之，無極陋壤留則難。",
      "却卷前志隨征鴈，回首三吳風景和。",
      "憐君骨法可學道，此身肯與樹婆娑。",
      "嗟予投幘亦不晚，君好訪我嵩山阿。"
    ],
    "added_time": "2026-01-03 16:05:27"
  },
  {
    "source_file": "poet.song.67000.json",
    "title": "趙君年十六作雨詩極奇驗可畏說之輒次韻和之",
    "author": "晁說之",
    "paragraphs": [
      "天地綿綿寄一水，上有浮羽下累塊。",
      "時時出溢不自持，或濛或霔初有底。",
      "人間妄見得雨名，穴居那解知其際。",
      "既久天地如卵毈，漏下涌上潛相繼。",
      "日雞月蟾喜瀦污，力斂光明慳不費。",
      "兹復何時霖未休，萬牛高木同茅刈。",
      "朽屋欹傾嗟莫支，好逐苴浮連一穗。",
      "何處紅藥媚芳妍，但見土花爭點翠。",
      "被濕出門意憀慄，刺舟庭下却車騎。",
      "茫然誰與散此愁，文定諸孫森葆翳。",
      "青青稚齒口鼻哽，滂沱苦語天工棄。",
      "趙生十四識嵇康，諒知前言非我戲。"
    ],
    "added_time": "2026-01-03 16:05:27"
  },
  {
    "source_file": "poet.song.76000.json",
    "title": "雲菴和尚生日燒香偈",
    "author": "釋德洪",
    "paragraphs": [
      "妄見往来顛倒性，智入三際刹那定。",
      "即此名言是污染，知爲污染心清浄。",
      "此知不屬緣非緣，一絲不挂魚脱淵。",
      "夢幻死生藏不得，永夜清宵常現前。"
    ],
    "added_time": "2026-01-03 16:05:51"
  },
  {
    "source_file": "poet.song.50000.json",
    "title": "司馬温公挽詞五首  其二",
    "author": "范祖禹",
    "paragraphs": [
      "文母扶皇運，成王紹慶基。",
      "蕭公翼左右，裴相繫安危。",
      "共恨登庸晚，俄成殄瘁悲。",
      "旂常紀勲業，長與日星垂。"
    ],
    "added_time": "2026-01-03 16:07:38"
  },
  {
    "source_file": "poet.song.92000.json",
    "title": "次曾宏甫九日韻",
    "author": "呂本中",
    "paragraphs": [
      "僧園曉色散棲鵶，强起新詩整復斜。",
      "正想故人披宿霧，忽蒙佳句洗昏花。",
      "舊游往往違心事，老病昏昏漫歲華。",
      "辜負重陽一尊酒，且來占雨又朝霞。"
    ],
    "added_time": "2026-01-03 16:07:55"
  },
  {
    "source_file": "poet.tang.1000.json",
    "title": "雜曲歌辭 于闐采花",
    "author": "李白",
    "paragraphs": [
      "于闐采花人，自言花相似。",
      "明妃一朝西入胡，胡中美女多羞死。",
      "乃知漢地多名姝，胡中無花可方比。",
      "丹青能令醜者妍，無鹽翻在深宮裏。",
      "自古妬蛾眉，胡沙埋皓齒。"
    ],
    "added_time": "2026-01-03 16:08:58"
  },
  {
    "source_file": "poet.song.49000.json",
    "title": "寄題經父萱堂",
    "author": "孔武仲",
    "paragraphs": [
      "萱堂有秋花，對客如勸侑。",
      "人生本多事，更以百憂副。",
      "愔愔橫天壤，擾擾迷刻漏。",
      "傾地救海涸，掲柱支山仆。",
      "徒將一心淑，日與萬慮鬭。",
      "不如偷餘閒，來此玩孤秀。",
      "熒熒千明缸，照映相前後。",
      "凝氣粲如笑，泣露亂欲溜。",
      "頽然寓遠懷，可以消永晝。",
      "吾兄儒林傑，器業包宇宙。",
      "﨑嶇從遠宦，爲國警邊候。",
      "飛沙蔽城隍，積雪冷襟袖。",
      "頗思東南州，水竹兩幽茂。",
      "樓臺壓江濤，窻户排雲岫。",
      "翹瞻不可見，夢想勞頭脰。",
      "樊籠送飛鴻，檻井看騰狖。",
      "暫憑時景佳，寛此腰圍瘦。",
      "吾儕所至樂，未厭夷居陋。",
      "賓侣時可邀，從容醉方酭。"
    ],
    "added_time": "2026-01-03 16:09:15"
  },
  {
    "source_file": "poet.song.50000.json",
    "title": "韓獻肅公挽詞三首  其二",
    "author": "范祖禹",
    "paragraphs": [
      "舜禹勤勞治，臯夔翊贊功。",
      "秉鈞瞻上宰，憲老佚三公。",
      "壽考登耆耋，哀榮備始終。",
      "凄凉潁川路，簫鼓愬南風。"
    ],
    "added_time": "2026-01-03 16:09:57"
  },
  {
    "source_file": "poet.song.59000.json",
    "title": "與李端叔遊智海用前韵",
    "author": "秦觀",
    "paragraphs": [
      "點目誰能化兩龍，超然想見古人風。",
      "紅塵稍與僧家遠，白髮偏於我輩公。",
      "休計浮名千載後，且欣湯餠一杯同。",
      "何時並築邗溝上，引水澆花半畝宮。"
    ],
    "added_time": "2026-01-03 16:10:03"
  },
  {
    "source_file": "poet.song.59000.json",
    "title": "次韵范純夫戲答李方叔饋笋兼簡鄧慎思",
    "author": "秦觀",
    "paragraphs": [
      "楚山冬笋斸寒空，北客長嗟食不重。",
      "秀色可憐刀切玉，清香不斷鼎烹龍。",
      "論羹未愧蓴千里，入貢當隨傳一封。",
      "薄祿養親甘旨少，滿包時頼故人供。"
    ],
    "added_time": "2026-01-03 16:13:03"
  },
  {
    "source_file": "poet.song.49000.json",
    "title": "松上老藤",
    "author": "孔武仲",
    "paragraphs": [
      "古木已昂藏，長藤亦奇怪。",
      "潛根蒼蘚中，矯尾青雲外。",
      "嚴嚴秋霜剥，悠悠夏景曬。",
      "摧殘復長養，鍛錬成老大。",
      "蛇蟠筋脈壯，龍死軀殻在。",
      "他時雷破山，大雨洒滂沛。",
      "兹松若變化，無乃遭結襘。",
      "附枝物所患，奪朱古爲戒。",
      "何不淬斧斤，誅鉏此蕭艾。"
    ],
    "added_time": "2026-01-03 16:13:18"
  },
  {
    "source_file": "poet.song.49000.json",
    "title": "賦張芸叟蕃刀",
    "author": "孔武仲",
    "paragraphs": [
      "王師前年下靈州，先生奉詔爲參謀。",
      "軍書堆案不足道，欲斬名王懸髑髏。",
      "官供器械如山積，裝結雖巧體質浮。",
      "傳聞蕃刀最可用，買置不惜千金酧。",
      "沙河洗湔血痕盡，瑩若一水横清秋。",
      "長庚輝輝奪明月，光景迸溢不可收。",
      "軍回倉卒未及試，提挈萬里來荒陬。",
      "空齋倒掩閲圖史，深林永日號猩𪕋。",
      "揮鳴且欲驚暴客，敢議與國平寃讐。",
      "夜郎蒙恩放李白，炎嶺得旨還幽求。",
      "輕船共泊長沙岸，幾日對語清湘樓。",
      "紅蓮幕中邀客飲，霧雨咫尺迷汀洲。",
      "雜花落盡無處覓，官妓遣歸不敢留。",
      "清歡未免假外物，共說鐵劍勝倡優。",
      "君家所寶世稀有，滿坐傳看驚殊尤。",
      "護之太過却銹澁，頑蘚鬱結纒蒼虯。",
      "横磨十萬祇虚語，得此已足馳燕幽。",
      "今公又應元戎辟，真能寸截鯨鯢不。",
      "郗生入幕宜有畫，定遠出塞將封侯。",
      "我今喜得隨君去，長江渺渺平天流。",
      "路危或恐逢水怪，尾脊崔崒當吾舟。",
      "煩公一効佽飛勇，爲公椎鼓傾金甌。"
    ],
    "added_time": "2026-01-03 16:13:18"
  },
  {
    "source_file": "poet.tang.13000.json",
    "title": "子規",
    "author": "顧況",
    "paragraphs": [
      "杜宇冤亡積有時，年年啼血動人悲。",
      "若敎恨魄皆能化，何樹何山着子規。"
    ],
    "added_time": "2026-01-03 16:13:42"
  },
  {
    "source_file": "poet.song.82000.json",
    "title": "次韻元裕同游東山佳什東坡所謂愛此小天竺即其地也",
    "author": "李光",
    "paragraphs": [
      "東坡謫蠻荒，夢想兩天竺。",
      "哦詩寄東山，妙響振林麓。",
      "作祠衛公旁，一杯奠椒漿。",
      "相望柳柳州，追配韓潮陽。",
      "懷人空隕涕，亭榭今荒墟。",
      "溪山不改色，松聲契真如。",
      "嗟余麋鹿姿，慣逐漁樵伴。",
      "平生鐵石腸，那復置冰炭。",
      "尋山得佳侣，聊遂幽人意。",
      "登臨有遐矚，俯仰觀此世。",
      "君爲丞相孫，仕作淵明清。",
      "一枰可消憂，五字堪析酲。",
      "人生各有役，詩棋豈妨道。",
      "閉戶朝黄庭，習氣終一掃。"
    ],
    "added_time": "2026-01-03 16:13:53"
  },
  {
    "source_file": "poet.song.66000.json",
    "title": "春日書懷",
    "author": "潘大臨",
    "paragraphs": [
      "舟楫凌漳水，風濤接蠡湖。",
      "龍媒成跬步，驪頷脫微軀。",
      "樂土供遊戲，深文苦縶拘。",
      "胸中雖磈磊，牆外或歌呼。",
      "老去嵇康懶，歸來甯子愚。",
      "千鍾真臭腐，十畮借膏腴。",
      "春雨何曾密，園花竟自都。",
      "小橋藏細柳，方沼出新蒲。",
      "酒熟拈巾漉，經傳带雨鋤。",
      "行盤隨所有，坐客幾時無。",
      "日轉淮陰暮，門通鳥逕迂。",
      "仰頭看哺鷇，引手亦將雛。",
      "撫事盆繅繭，勞生戶轉樞。",
      "形骸浮大塊，毛髮燎紅爐。",
      "借問青宮犢，何如濁水鳬。",
      "士衡甘食酪，張翰合思鱸。",
      "世論幾膠柱，人心盡好竽。",
      "屠龍非至計，射雉屈良圖。",
      "借箸方隆漢，推枰已滅吳。",
      "從渠畫麟閣，吾自著潜夫。"
    ],
    "added_time": "2026-01-03 16:16:52"
  },
  {
    "source_file": "poet.song.49000.json",
    "title": "寄題徐亭",
    "author": "孔武仲",
    "paragraphs": [
      "清晨讀君碑，如到徐亭下。",
      "靈境猶縹緲，仙風已瀟洒。",
      "亭雖人爲之，洞是天開者。",
      "化工不自了，待子闢蓁野。",
      "徐君神骨不埃塵，疏眉秀目方青春。",
      "窮追屢束冦賊手，幽討却作煙霞人。",
      "當年遠祖嘗浮海，採藥仙山竟何在。",
      "君今復探山中奇，潭潭六室世未知。",
      "嗚呼安得此亭此洞在吾鄉，廬岳自此増輝光。"
    ],
    "added_time": "2026-01-03 16:16:56"
  },
  {
    "source_file": "poet.song.50000.json",
    "title": "遊翠岩六首  其三",
    "author": "舒亶",
    "paragraphs": [
      "聊謝都城遊，來赴道人請。",
      "冥懐麋鹿羣，回首冠蓋境。",
      "潨瀉泉石聲，蕭森松檜影。",
      "風帽何妨頽，藜徑敢辤永。",
      "還聞鐘磬音，爲我下雲頂。"
    ],
    "added_time": "2026-01-03 16:16:57"
  },
  {
    "source_file": "poet.song.59000.json",
    "title": "春日五首  其五",
    "author": "秦觀",
    "paragraphs": [
      "金屋舊題煩乙子，蜜脾新採頼蜂臣。",
      "蜻蜓蛺蝶無情思，隨例顛忙過一春。"
    ],
    "added_time": "2026-01-03 16:18:28"
  },
  {
    "source_file": "poet.song.82000.json",
    "title": "寄題餘姚徐宰新作嚴公堂",
    "author": "李光",
    "paragraphs": [
      "子陵古真隱，逸氣横九州。",
      "平生江海志，自比巢與由。",
      "鴻飛本冥冥，肯爲稻粱謀。",
      "虚屈萬乘顧，枉煩物色求。",
      "貽書誚君房，預作腰領憂。",
      "舜江公邑里，公去踰千秋。",
      "青山無古今，大江日東流。",
      "人物浪淘盡，英名至今留。",
      "當年漁釣地，陳迹餘荒丘。",
      "徐侯有佳政，百里安田疇。",
      "作堂名嚴公，懷賢慕前修。",
      "時來對江山，一尊更獻酬。",
      "我豈隱淪歟，三黜今白頭。",
      "年來賸得閑，忘機狎羣鷗。",
      "結茅牟湖傍，一竿幸可投。",
      "蒻笠青蓑衣，生涯寄扁舟。",
      "嚴子定不死，吾将從之游。"
    ],
    "added_time": "2026-01-03 16:19:53"
  },
  {
    "source_file": "poet.song.49000.json",
    "title": "留題攬秀亭",
    "author": "孔武仲",
    "paragraphs": [
      "平生愛湓浦，亦復思匡廬。",
      "恨無謝公屐，日與佳景疏。",
      "茲巖特曠快，一覽已有餘。",
      "驟雨過軒檻，清風來綺疏。",
      "因懐騎鯨客，更欲凌空虚。"
    ],
    "added_time": "2026-01-03 16:21:47"
  },
  {
    "source_file": "poet.song.59000.json",
    "title": "次韵東坡上元扈從三絕  其二",
    "author": "秦觀",
    "paragraphs": [
      "端門魏闕鬰崢嶸，燈火成山輦路平。",
      "不待上林鶑百囀，教坊先已進新聲。"
    ],
    "added_time": "2026-01-03 16:24:09"
  },
  {
    "source_file": "poet.tang.13000.json",
    "title": "贈嚴維",
    "author": "耿湋",
    "paragraphs": [
      "許詢清論重，寂寞住山陰。",
      "野路接寒寺，閑門當古林。",
      "海田秋熟早，湖水夜漁深。",
      "世上窮通理，誰人奈此心。"
    ],
    "added_time": "2026-01-03 16:25:49"
  },
  {
    "source_file": "poet.song.82000.json",
    "title": "自然解印北還作古風送行",
    "author": "李光",
    "paragraphs": [
      "徐侯古循吏，作牧海南邊。",
      "三載撫民夷，擒縱出拘攣。",
      "里巷絕嗟呼，囹圄無淹延。",
      "父老有好詞，不見吏索錢。",
      "忽聞解印綬，蠻歌惨離筵。",
      "遠控横海鯨，追躡凌波仙。",
      "寄語廣利神，無令颶風顛。",
      "臨行一麾手，萬事盡棄捐。",
      "勿作兒女戀，吚嚘涕潺湲。",
      "火雲赤崢嶸，修途願加鞭。",
      "愛君氣猛厲，心似鐵石堅。",
      "迥悟出世法，痛掃習氣纒。",
      "明窗净棐几，華藏了大千。",
      "别語徒諄諄，維摩本無言。"
    ],
    "added_time": "2026-01-03 16:28:35"
  },
  {
    "source_file": "poet.tang.8000.json",
    "title": "翰林讀書言懷呈集賢諸學士",
    "author": "李白",
    "paragraphs": [
      "晨趨紫禁中，夕待金門詔。",
      "觀書散遺帙，探古窮至妙。",
      "片言苟會心，掩卷忽而笑。",
      "青蠅易相點，白雪難同調。",
      "本是疎散人，屢貽褊促誚。",
      "雲天屬清朗，林壑憶遊眺。",
      "或時清風來，閑倚欄下嘯。",
      "嚴光桐廬溪，謝客臨海嶠。",
      "功成謝人間，從此一投釣。"
    ],
    "added_time": "2026-01-03 16:30:55"
  },
  {
    "source_file": "poet.song.66000.json",
    "title": "偈十六首  其一二",
    "author": "釋行瑛",
    "paragraphs": [
      "上不見天，下不見地。",
      "把定咽喉，何處出氣。",
      "江南江北，絕毫絕釐。",
      "東土西天，成團成塊。",
      "釋迦彌勒，尚自瞞盱。",
      "臨濟德山，如何擬議。",
      "衲僧家，沒巴鼻，却喚六雙爲十二。"
    ],
    "added_time": "2026-01-03 16:31:44"
  },
  {
    "source_file": "poet.song.49000.json",
    "title": "江豚詩",
    "author": "孔武仲",
    "paragraphs": [
      "黑者江豚，白者白塈。",
      "狀異名殊，同宅大水。",
      "淵有羣魚，掠以肥已。",
      "是謂小害，顧有可喜。",
      "大川夷平，縞素不起。",
      "兩兩出没，矜其頰嘴。",
      "若俛若仰，若躍若跪。",
      "舟人相語，驚瀾將作。",
      "亟入灣浦，踣檣布筰。",
      "俄頃風至，簸山搖岳。",
      "浪如車輪，氛霧相薄。",
      "舟人燕安，如在城郭。",
      "先事而告，昭哉爾功。",
      "鰐啗牛馬，頭象鼉龍。",
      "暴殄天物，安得爾同。",
      "于人無害，所欲易充。",
      "暴露形體，告人以忠。",
      "又多膏油，以助汝工。",
      "江湖下貧，機杼以農。",
      "烏鵲知風，商羊識雨。",
      "大厦之下，風雨何苦。",
      "豈知舟航，方在積險。",
      "以爾占天，蓍蔡之驗。",
      "古之報祭，不遺微蟲。",
      "孰揚爾烈，登薦蜡宫。",
      "世不爾好，復惟爾惡。",
      "我作此歌，爲昭其故。"
    ],
    "added_time": "2026-01-03 16:32:23"
  },
  {
    "source_file": "poet.song.49000.json",
    "title": "寄襄邑宰丁陽叔",
    "author": "孔武仲",
    "paragraphs": [
      "溪上一杯酒，送君今幾時。",
      "譬如霜林籜，浩蕩從風吹。",
      "初飄清湘濵，今落濁汴湄。",
      "蹉跎雖漸老，相見更容怡。",
      "尚賴城市俗，籃輿遠追隨。",
      "鳴騶驚雁鶩，笑語在空陂。",
      "會食古道場，僧房静簾帷。",
      "敗荷覆一水，落葉鳴軒墀。",
      "偶坐亦無事，幽來更何之。",
      "旁有宋襄墓，高墳映深祠。",
      "爐烟已寂寞，拱木相蔽虧。",
      "意象宛如在，興亡真可悲。",
      "寥寥千餘年，華采幾紛披。",
      "有如蛙争水，頃刻成枯池。",
      "池盡復爲陸，陸黍秋離離。",
      "追惟泓之戰，語濶氣甚夷。",
      "狗頸不急搦，干將仍倒持。",
      "欲將烏合衆，慕彼鷹揚師。",
      "首領幾不完，身復爲囚覊。",
      "好大不量力，荒哉徒爾爲。",
      "曾不如勾踐，潜軍卷旌麾。",
      "夜上姑蘇臺，吳人猶不知。",
      "用兵貴權謀，高言竟何施。",
      "從兹以名邑，留作永世規。",
      "隧道彷彿在，披榛猶可窺。",
      "陳迹何足究，吾儕寧好奇。",
      "又上金山殿，平瞰天一涯。",
      "横颷響羣鐸，驚鳥投深枝。",
      "清興乘未盡，夕陽已紛馳。",
      "流水復相促，扁舟從此移。",
      "怒號入旅枕，先聲戒寒期。",
      "相過不可得，况復窮遊嬉。",
      "後會果安在，張本以今詩。"
    ],
    "added_time": "2026-01-03 16:32:23"
  },
  {
    "source_file": "poet.song.82000.json",
    "title": "海外謡",
    "author": "李光",
    "paragraphs": [
      "嗟爾海南民，遭此贓吏阨。",
      "銜冤無所訴，相熾起爲賊。",
      "爲賊計誠拙，尚可活朝夕。",
      "攝官陳建中，貪猥最狼藉。",
      "有女攀勢要，不料非偶匹。",
      "但務房奩多，苞苴又絡繹。",
      "挟此恣貪惏，如虎傅以翼。",
      "貳車號按察，往訴遭箠擊。",
      "最後差丁夫，欲免人十直。",
      "貧民賣妻孥，強者起持戟。",
      "至今文昌縣，白晝無人迹。",
      "其次經界官，太守乃姻戚。",
      "隨行縱獄吏，聲勢如霹靂。",
      "郡縣遭唾罵，圖冊成覆易。",
      "三豪因衆怒，從者如葦棘。",
      "去年從說諭，閭里已帖息。",
      "狂謀起賕吏，從此復反側。",
      "愚民本無知，脅誘冒鋒鏑。",
      "焚蕩玉石俱，老弱轉溝洫。",
      "遺骸横道路，流血千里赤。",
      "殺戮誠快意，贓吏有德色。",
      "從今無忌憚，徴斂幾時息。",
      "沉香與翠羽，窮搜遠彈射。",
      "烏衣徧村墟，氣焰已可炙。",
      "久矣攝官弊，至此亦云極。",
      "祖宗有成法，贓吏盍杖脊。",
      "疲民正憔悴，使者宜憫惻。",
      "軺車難數來，時遣一幕職。",
      "永寛海外氓，精求二千石。",
      "世無採詩官，吾言徒感激。"
    ],
    "added_time": "2026-01-03 16:35:57"
  },
  {
    "source_file": "poet.song.49000.json",
    "title": "食蛤蜊呈子駿明叔",
    "author": "孔武仲",
    "paragraphs": [
      "兩君霜夜兩相過，有酒無肴争奈何。",
      "蛤蜊買得雖不多，百枚包以一枯荷。",
      "呼奴再濯清泠波，玉石磊落聲相磨。",
      "乾薪烈焰稍駢羅，暴殄天物真煩苛。",
      "閉關拒敵難揮戈，劃然雙闢如嘘呵。",
      "天然甘露貯玉窠，不須易牙爲調和。",
      "争先賈勇手自拏，莫笑擎盤無翠娥。",
      "釪明肉净絕泥沙，棄擲頑殻如投梭。",
      "宫醅灧灧鸚鵡螺，滿飲不惜朱顔酡。",
      "念初搜索從海涯，千斤秪載雙駱駝。",
      "都城觀闕雲峨峨，時新首到王公家。",
      "吾儕得啖已蹉跎，勢力不敵怨則那。",
      "往歲端居臨漕河，此物堆積如山坡。",
      "蟶𧍧淡菜暨車蛾，其實氣味俱同科。",
      "但嫌咀嚼費齒牙，何嘗珍惜如京華。",
      "物雖難得味乃佳，一壺千金古所嗟，三嗅而興君爲歌。"
    ],
    "added_time": "2026-01-03 16:36:15"
  },
  {
    "source_file": "poet.song.82000.json",
    "title": "海南有五色雀土人呼爲小鳳罕有見者蘇子瞻謫居此郡紹聖庚辰冬再見之常作詩記其事公實以是年北歸癸酉冬予亦兩見之今二年矣乙亥八月二十二日會客陳氏園飛鳴庭下回翔久之衆客驚嘆創見因賦是詩",
    "author": "李光",
    "paragraphs": [
      "海南有珍禽，厥服具五色。",
      "絳者爲之長，飛鳴隨止息。",
      "佳哉陳氏園，形制存古迹。",
      "我遊秀野堂，森木蔭華席。",
      "羣飛爲我來，馴擾如夙昔。",
      "鴟梟既遠遁，烏鳶俱辟易。",
      "邦人號小鳳，隱見異凡翼。",
      "姬公嘆不聞，尼父未之識。",
      "嗟予戅且愚，疾惡不量力。",
      "叱杞誚希烈，流竄至南極。",
      "神物知吾忠，天公憐我直。",
      "吉凶有先兆，告我將返北。",
      "蘇公不吾欺，流詠冠今昔。",
      "斯言儻有徴，便可具接淅。"
    ],
    "added_time": "2026-01-03 16:46:02"
  },
  {
    "source_file": "poet.song.92000.json",
    "title": "送程伯禹歸浮梁  其二",
    "author": "呂本中",
    "paragraphs": [
      "疾病因循懶出門，茅簷終日坐昏昏。",
      "雨聲點滴松藏寺，人迹稀疏犬吠村。",
      "時得使君相勞苦，勝于書札問寒温。",
      "只應此去添憔悴，又欠先生酒一尊。"
    ],
    "added_time": "2026-01-03 16:47:06"
  },
  {
    "source_file": "poet.song.92000.json",
    "title": "寄題王珉中玉通判夢山堂",
    "author": "呂本中",
    "paragraphs": [
      "青山甚不遠，每因塵事疏。",
      "百念攪胸次，豈知山有無。",
      "君無適俗韻，常似山中居。",
      "出處本無二，夢覺固不殊。",
      "不知此山堂，始性從何途。",
      "未嘗走道路，亦不用舟車。",
      "溪流與山色，相對若有餘。",
      "此地甚閑曠，如君心地初。",
      "行雲映遠樹，中有此田廬。",
      "如今遂安處，始驗實不虚。",
      "得非神所相，無乃道力扶。",
      "親朋在左右，不待折簡呼。",
      "往來一笑樂，勝有十輪朱。",
      "何須從范子，辛苦泛五湖。",
      "亦不學淚溺，遠去斯人徒。",
      "從容萬事表，在我不在渠。",
      "欣然理前夢，已勝在華胥。"
    ],
    "added_time": "2026-01-03 16:47:06"
  },
  {
    "source_file": "poet.song.59000.json",
    "title": "進南郊慶成詩",
    "author": "秦觀",
    "paragraphs": [
      "於赫龍飛後，中區八月秋。",
      "合嚴天地祀，遠繼祖宗休。",
      "熙事將興舉，彝章預講諏。",
      "紛然曲臺議，斷自太任謀。",
      "宗伯方承命，元龜遂告猷。",
      "三錢封內帑，五瑞輯諸侯。",
      "路寢前齋玉，清宮復射牛。",
      "長迎南至日，圓即自然丘。",
      "扈蹕三千劍，干霄十二樓。",
      "鈎陳嚴御座，太一奉宸遊。",
      "好雨虛聞畢，生陽不待鄒。",
      "浮雲依斗散，華月亙天流。",
      "霄被黄裀却，霜空曲蓋收。",
      "堪輿同顧饗，河嶽盡懷柔。",
      "麾日初鳴仗，旂風不滿旒。",
      "回鑾龍入馭，傳詔鶴爲郵。",
      "崇慶天雖老，華胥聖不憂。",
      "衣冠千玉簡，宇宙一金甌。",
      "可但豐年屢，當知世德求。",
      "慚無班馬手，作頌配商周。"
    ],
    "added_time": "2026-01-03 16:49:11"
  },
  {
    "source_file": "poet.song.82000.json",
    "title": "成氏園",
    "author": "李光",
    "paragraphs": [
      "泰和坊外成家園，花木幽茂泉涓涓。",
      "竹籬茅舍稱野逸，平坡細徑遙相連。",
      "青松翠竹晚色净，紅蕉素槿秋爭鮮。",
      "幽禽頡頏樹蒙密，古木夭矯藤交纒。",
      "嗟予與子成二老，登山臨水追少年。",
      "幕中羣彦盡豪俊，小兒亦許依紅蓮。",
      "焚香隱几如逃禪，一枰勝負聊欣然。",
      "誰云嶺南瘴癘地，城西一壑吾欲専。"
    ],
    "added_time": "2026-01-03 16:49:54"
  },
  {
    "source_file": "poet.song.92000.json",
    "title": "吳傅朋游絲書",
    "author": "呂本中",
    "paragraphs": [
      "君不見往時文學顧八分，中郎之後典型存。",
      "又不見先朝文惠書堆墨，大榜濃雲照南北。",
      "未似只今上饒守，靜寫游絲不停手。",
      "非烟非雲斷復續，緩步徐行不拘束。",
      "斷崖一落千丈滑，遠望筆行如一髮。",
      "鬼神竭力覷不見，鐵礦消亡網作線。",
      "線舞飛揚不自由，縱横自在勝銀鈎。",
      "知君此意非安排，妙處不從筆下來。",
      "心疑形釋萬事去，信手却立無纖埃。",
      "滿堂回頭莫見猜，我自悟此忘胸懷。",
      "操舟相馬在事外，顔氏識此由心齋。",
      "如君下筆少有意，錦繡寧不悞剪裁。",
      "君惟無心故若此，秋毫自可纒風雷。",
      "鍾王歛手謝不敏，長史懷素慙衰頹。",
      "病夫覩此心目開，向來窮愁安在哉。"
    ],
    "added_time": "2026-01-03 16:51:10"
  },
  {
    "source_file": "poet.song.59000.json",
    "title": "次韵參寥莘老",
    "author": "秦觀",
    "paragraphs": [
      "迅風薄高林，萬象號虎豹。",
      "紛披枳與棘，爾復鼓狂鬧。",
      "我垣既已頹，我棟又以撓。",
      "豈無一木枝，橫力難與較。",
      "黎明忽自罷，晴日射魚罩。",
      "死水失狂瀾，衰木回故貌。",
      "勞生真夢事，往趨如睡覺。",
      "炊黍焚黄鶉，吾其理歸棹。"
    ],
    "added_time": "2026-01-03 16:52:06"
  },
  {
    "source_file": "poet.song.82000.json",
    "title": "坐忘吟",
    "author": "李光",
    "paragraphs": [
      "我聞天台坐忘仙，清虚石壁留真詮。",
      "長生要妙止一篇，林間宴坐心超然。",
      "壁觀無異達磨禪，繫念一處離葛纒。",
      "真人秘語豈浪傳，谷神玄牝常綿綿。",
      "嚥津納息歸丹田，泝流直上朝泥丸。",
      "下灌舌底生玉泉，身輕超脱如蜕蟬。",
      "御風騎氣追偓佺，神遊八極俯仰間。",
      "度人濟物功行圓，要看白日見青天。"
    ],
    "added_time": "2026-01-03 16:52:35"
  },
  {
    "source_file": "poet.song.92000.json",
    "title": "永州法華寺西亭",
    "author": "呂本中",
    "paragraphs": [
      "西亭清浄冠南州，蠟屐聊爲半日留。",
      "蒼莽輕煙漲山麓，連卷雌霓落城頭。",
      "禽聲高下雲間木，帆影参差天際舟。",
      "欲去凭欄一回首，晚風吹角不勝愁。"
    ],
    "added_time": "2026-01-03 16:53:17"
  },
  {
    "source_file": "poet.song.66000.json",
    "title": "和劉太守十洲詩 竹嶼",
    "author": "陳瓘",
    "paragraphs": [
      "霜姿迥出紅塵外，只有鵷雛傍水來。",
      "別岸若尋棲隠處，軒窗須爲此君開。"
    ],
    "added_time": "2026-01-03 16:54:11"
  },
  {
    "source_file": "poet.song.59000.json",
    "title": "送羅正之兩浙提刑",
    "author": "秦觀",
    "paragraphs": [
      "豈爲鱸魚憶故丘，東南昏墊頼良謀。",
      "一封暮別雲間閣，三組秋歸海上州。",
      "子政暫爲都水使，千秋終作富民侯。",
      "贈君一語君應笑，競注江河本不流。"
    ],
    "added_time": "2026-01-03 16:56:11"
  },
  {
    "source_file": "poet.song.82000.json",
    "title": "飲茶歌",
    "author": "李光",
    "paragraphs": [
      "朝來一飽萬事足，鼻息齁齁眠正熟。",
      "忽聞剝啄誰叩門，窗外蕭蕭風動竹。",
      "起尋幽夢不可追，旋破小團敲碎玉。",
      "山東石銚海上來，活火新泉候魚目。",
      "湯多莫使雲脚散，激沸須令面如粥。",
      "嗜好初傳陸羽經，品流詳載君謨錄。",
      "輕身換骨有奇功，一洗塵勞散昏俗。",
      "盧仝七盌喫不得，我今日飲亦五六。",
      "修仁土茗亦時須，格韻卑凡比奴僕。",
      "客來清坐但飲茶，壑源日鑄新且馥。",
      "炎方酷熱夏日長，麴蘖薫人仍有毒。",
      "古來飲流多喪身，竹林七子俱沉淪。",
      "飲人以狂藥，不如茶味真。",
      "君不見古語云，欲知花乳清泠味，須是眠雲卧石人。"
    ],
    "added_time": "2026-01-03 16:56:23"
  },
  {
    "source_file": "poet.song.82000.json",
    "title": "載酒堂",
    "author": "李光",
    "paragraphs": [
      "東坡文章喧宇宙，粲如日星垂不朽。",
      "六一老人猶避路，作者紛紛皆束手。",
      "俊逸精神追李杜，華妙雄豪配韓柳。",
      "晚年流落海南村，黎唱蠻謳隨蜑叟。",
      "先生已去五十年，遺墨殘篇尚多有。",
      "豐城寶劍埋獄中，光焰猶能射牛斗。",
      "敗垣壞壁秘蝸涎，夭矯龍蛇已驚走。",
      "獨餘黎氏舊園亭，喬木森森免薪槱。",
      "半是東坡親手植，老幹樛枝互纒糾。",
      "杖藜乘興訪遺像，遐想英風竚立久。",
      "曾吹葱葉送迎翁，當日兒童今白首。",
      "莫嗟寂寂路荒蕪，亦有幽人時載酒。"
    ],
    "added_time": "2026-01-03 16:56:23"
  },
  {
    "source_file": "poet.song.59000.json",
    "title": "送孫誠之尉北海",
    "author": "秦觀",
    "paragraphs": [
      "吾鄉如覆盂，地據揚楚脊。",
      "環以萬頃湖，粘天四無壁。",
      "蜿蜒戲神珠，正晝飛霹靂。",
      "草木無異姿，靈氣殊鬰積。",
      "所以生群材，名抱荆山璧。",
      "小爲百夫防，大爲萬人敵。",
      "夫子少邁倫，喑嗚阻金石。",
      "奏賦明光宮，玉座瞻咫尺。",
      "翻身墮雲霄，十載迫窮厄。",
      "焚舟更一戰，得尉滄海北。",
      "五月乘畫船，簫鼓事遠適。",
      "天橫齊山青，雨带楚水黑。",
      "勿云晚方仕，四十乃古昔。",
      "勿云名位卑，九萬自此擊。",
      "幽求尉朝邑，鬢髮森已白。",
      "元振尉通泉，律令非所即。",
      "一朝會風雲，顧眄立四極。",
      "行矣壯舊圖，勉。"
    ],
    "added_time": "2026-01-03 16:59:19"
  },
  {
    "source_file": "poet.song.66000.json",
    "title": "超果亮師假還山  其一",
    "author": "陳瓘",
    "paragraphs": [
      "□□□□□，流輩推博雅。",
      "春風振客衣，逸棹東南下。",
      "賦詩臺閣彥，落落珠璣瀉。",
      "持觴拜親膝，喜色動鄉社。",
      "都城十二衢，塵土翳車馬。",
      "一夢逐君行，茲懷已瀟灑。"
    ],
    "added_time": "2026-01-03 17:00:37"
  },
  {
    "source_file": "poet.song.82000.json",
    "title": "泂酌亭詩",
    "author": "李光",
    "paragraphs": [
      "投老幾三黜，郊居更一遷。",
      "江山相映带，風物自清妍。",
      "妙墨移新榜，清詩失舊鐫。",
      "地偏無俗轍，境勝賴前賢。",
      "氣浹岡巒潤，榮滋草木鮮。",
      "雙泉今莫辨，異味豈虚傳。",
      "餘潤分畦圃，支流給市廛。",
      "幽嵌鏘玉佩，石罅湧璣璿。",
      "瀝漉聞朝汲，淙琤攪夜眠。",
      "甘寒通沆瀣，精潔秘蜿蜒。",
      "奔駛觀洄洑，泓渟有折旋。",
      "滂沱蘇旱歲，清冷變炎天。",
      "鴈過空遺影，僧來忽誤禪。",
      "澄瀾涵璧月，暗谷響朱弦。",
      "夢想千巖秀，徜徉一壑専。",
      "使君常倒載，别乘屢加籩。",
      "隔竹聞茶臼，臨池泛酒船。",
      "塵襟如可洗，來此弄潺湲。"
    ],
    "added_time": "2026-01-03 17:05:04"
  },
  {
    "source_file": "poet.song.59000.json",
    "title": "自警",
    "author": "秦觀",
    "paragraphs": [
      "古人去後音容寂，何處茫茫尋舊迹。",
      "君看草遍北邙山，骼骴猶來丘壟積。",
      "那堪此地日黄昏，長途萬里傷行客。",
      "只知恩愛動傷情，豈悟區區頭已白。",
      "莫嫌天地少含弘，自是人心多褊窄。",
      "爭名競利走如狂，復被利名生怨隙。",
      "貪聲戀色鎮如癡，終被聲色迷阡陌。",
      "休言七十古稀有，最苦如今難半百。",
      "聞道蓬宮仙子閑，紅塵不染無瑕謫。",
      "日月遲遲異短明，三峰秀麗皆仙格。",
      "女蘿覆石蔓黄花，芝草琅玕知幾尺。",
      "桃源長占四時春，漾漾華池真水碧。",
      "乘槎擬欲扣金扃，巨浪紅波依舊隔。",
      "歸來芳舍與誰儔，老鶴松間三四隻。",
      "唳天聲動彩雲飛，對我時時振長翮。",
      "驂鸞未遇且悠悠，盡日琴書還有適。",
      "紛華任使投吾前，爭奈此心終匪石。",
      "拜命懷金誰謂榮，低頭未免拾言責。",
      "從茲俗態兩相忘，笑指青山歸路僻。",
      "同人有志覓長生，運氣休糧徒有益。",
      "須知下手向無爲，莫學迷徒頼針炙。"
    ],
    "added_time": "2026-01-03 17:06:58"
  },
  {
    "source_file": "poet.song.66000.json",
    "title": "佚老堂",
    "author": "陳瓘",
    "paragraphs": [
      "解組紛華遠，懸車興味長。",
      "身閑雲去住，心浄月清凉。",
      "老矣思同隠，歸歟歎異鄉。",
      "平生高意在，畎畝未應忘。"
    ],
    "added_time": "2026-01-03 17:09:12"
  },
  {
    "source_file": "poet.song.66000.json",
    "title": "呈知府司封二十韵",
    "author": "陳瓘",
    "paragraphs": [
      "錦帳含香士，高名壓搢紳。",
      "南昌移皂蓋，東潁憩朱輪。",
      "孝悌資延壽，耕桑頼信臣。",
      "優游千里治，談笑六朝均。",
      "竟日庭無訟，期年俗已淳。",
      "休誇兩岐秀，未若四時春。",
      "近遠皆霑澤，施爲固有神。",
      "歡謳連別壤，美績播嚴宸。",
      "夙慕冰壺潔，終期驥足伸。",
      "燕閒成吏隠，蕭灑得湖濱。",
      "烟柳籠亭檻，雲波盪釣綸。",
      "微風牽藻荇，小棹送鱸蓴。",
      "繆作堂中客，慚陪席上珍。",
      "開樽寧草草，延語每諄諄。",
      "齷齪才非異，吹噓意獨親。",
      "摘鞍方邂逅，攬轡又逡巡。",
      "麗巧裁新詠，緘題及鄙人。",
      "曹劉風自古，李杜格殊倫。",
      "拜賜欣愉甚，臨分感歎頻。",
      "悠悠京國路，重染滿衣塵。"
    ],
    "added_time": "2026-01-03 17:09:12"
  },
  {
    "source_file": "poet.song.59000.json",
    "title": "次韵莘老",
    "author": "秦觀",
    "paragraphs": [
      "妙齡隨計日，紺髮度關年。",
      "較藝先豪俊，飛聲動眇綿。",
      "祕書窺甲乙，密室詣溫宣。",
      "已叶半千運，仍親五尺天。",
      "御香春晚炷，宮蠟夜深燃。",
      "漢殿螭頭筆，岐藩幕下蓮。",
      "孔鸞人共貴，蘭蕙世皆憐。",
      "附尾方瞠若，提刀獨砉然。",
      "皂囊封細札，青簡續遺編。",
      "璧府深難造，龍媒雋莫先。",
      "大農參奏計，宗伯與興賢。",
      "玉鉉行真即，金甌忽浪傳。",
      "兩輪苕上駕，百仗剡中牽。",
      "荏苒馮唐老，淹回賈傅還。",
      "星霜俄九換，金竹遽三遷。",
      "鼓吹吳雲外，旌旛楚水壖。",
      "經綸殊未倦，憂患復相連。",
      "惡草空搖毒，群蝸謾污涎。",
      "松筠終不易，雨露竟無偏。",
      "憔悴千株橘，荒凉二頃田。",
      "幾書借船帖，屢廣絕交篇。",
      "禪譽推龐藴，親評主閔騫。",
      "懶因閑處極，樂向靜中全。",
      "歲月黄塵裏，鶑花白髮前。",
      "冰臺清照底，玉海湛無邊。",
      "身世尤飛隼，功名眇蛻蟬。",
      "蕉心難固待，楮葉謾勞鎸。",
      "佇續清都夢，還隨濁世緣。",
      "泉虬淹已久，風翮去應便。",
      "預想朝元處，簪裾立萬仙。"
    ],
    "added_time": "2026-01-03 17:09:52"
  },
  {
    "source_file": "poet.song.50000.json",
    "title": "駕幸太學",
    "author": "劉奉世",
    "paragraphs": [
      "聖典垂精及表章，曠儀親舉自宗庠。",
      "縱觀橋擁浮雲蓋，侍問庭充振鷺行。",
      "首舉儒風隆上國，光增帝業掩前王。",
      "太平榮遇慚多幸，重見歌虞起廟堂。"
    ],
    "added_time": "2026-01-03 17:15:21"
  },
  {
    "source_file": "poet.song.50000.json",
    "title": "句",
    "author": "劉奉世",
    "paragraphs": [
      "鸚鵡有客弔芳草，黄鶴無人吹落梅。"
    ],
    "added_time": "2026-01-03 17:15:21"
  },
  {
    "source_file": "poet.song.50000.json",
    "title": "謝太守答詩莱州",
    "author": "鄭俠",
    "paragraphs": [
      "閑齋掩晝扉，疏竹間風韻。",
      "兀坐無所爲，仰高方苦峻。",
      "闗闗兩喜鵲，如以？来獻。",
      "疑其喜過常，精爽抑何頓。",
      "謂當有嘉賓，結駟問原憲。",
      "不然親交書，萬里来問訊。",
      "何意二千石，新書爛盈卷。",
      "使者入衡門，紅光十餘仭。",
      "衣冠出蓬室，再拜望城閫。",
      "開緘列宿動，芒角相輝焕。",
      "捧讀未終篇，欽降已三嘆。",
      "譬如涉春波，渺不知涯岸。",
      "又若驚雷霆，但覺目眩轉。",
      "誰言匹夫窮，陋巷一簞飯。",
      "箧有無價珍，貴於青玉案。",
      "昨者鄙俚辭，惟求指瑕舋。",
      "敢期明月珠，傾瀉殊不悋。",
      "重重借褒譽，許與良過分。",
      "酷愛愚且直，還憐貧且困。",
      "惟人最難知，聖哲其猶恨。",
      "自非明如日，安得物無遁。",
      "程孔昔中塗，邂逅適所願。",
      "傾盖畢所懐，日西不知倦。",
      "聖賢欣道合，萬古直一瞬。",
      "凄凉千載餘，此道誰復振。",
      "未聞似今日，曾不拜公面。",
      "顧遇過所親，思知久彌浚。",
      "重念樗散材，平生慕忠順。",
      "青衫百僚末，言責固所逭。",
      "若其愛君心，豈以爵禄辨。",
      "謂宜爲民上，必與同喜愠。",
      "謂宜食君禄，寧當復私狥。",
      "刀斧且滿前，斯誠豈磨磷。",
      "千載幸一時，岩廊拱堯舜。",
      "夔臯豈無人，共鯀偶未竄。",
      "眷委一失真，聰明不無亂。",
      "出令以便民，動皆爲深患。",
      "疲羸死饑凍，重負遭囚絆。",
      "奔逃苟自活，父子潜分散。",
      "以天征不義，如以雨蘇旱。",
      "簞食迎王師，東征西夷怨。",
      "未聞百萬帥，戈鋋日持玩。",
      "南取十數洞，西開五六郡。",
      "府庫爲一空，白骨成龍斷。",
      "大臣弄權柄，生殺在顧盼。",
      "威福不有歸，佞邪尚何憚。",
      "公忠獲罪咎，正直招訶譴。",
      "幽恚鬰不伸，變異以頻見。",
      "陰陽爲之沴，淫潦仍乾暵。",
      "方且頌太平，長歌事賡賛。",
      "天子九重門，深居拱閒燕。",
      "人人懐欺匿，比周相引荐。",
      "以侠觀此時，綱維一何紊。",
      "滔滔恐皆溺，心竊擬手援。",
      "是以屢上章，指陳幾欲徧。",
      "初雖蒙嘉納，終不離讒間。",
      "棄逐来窮陬，星霜兩經閏。",
      "簮紳滿朝著，大半嗟排擯。",
      "誰爲憫窮褐，粟帛推餘羨。",
      "誰爲念孤獨，齒牙借餘論。",
      "重傷棄逐久，不敢略自辯。",
      "高堂有單親，日久庭闈戀。",
      "同時得罪人，一赦皆從便。",
      "惟兹尚遠斥，不許歸寧覲。",
      "擬扣閶闔門，明颺紫宸殿。",
      "恨無可言路，勇决固所斷。",
      "嗟嗟道云亡，丈夫兒女懦。",
      "勢利同險巇，風雲借餘便。",
      "誰非顧金錢，誰非思達宦。",
      "孳孳顧理義，惻惻念寒畯。",
      "如公今幾人，百世紹休聞。"
    ],
    "added_time": "2026-01-03 17:15:21"
  },
  {
    "source_file": "poet.song.50000.json",
    "title": "謝曹公",
    "author": "鄭俠",
    "paragraphs": [
      "螻蟻有統治，羽鱗知所宗。",
      "是知君臣初，直與太極同。",
      "子之於其父，成性天所鍾。",
      "因其親愛心，以飬日益恭。",
      "平居竭勤瘁，患難忘厥躬。",
      "不擇艱與易，那知通與窮。",
      "至於事其君，是乃孝之中。",
      "未聞君父間，誠敬有卑崇。",
      "孔子故有言，移孝斯爲忠。",
      "穀黍不離草，蠶魚其類蟲。",
      "皆能衣食人，生世曾不空。",
      "矧乃備萬物，陰陽資粹冲。",
      "學問必唐虞，儕軰皆朱熊。",
      "於世乃無補，將何辨蟊螽。",
      "五帝道尊極，三王化醇醲。",
      "皆由諸大臣，汲引相追蹤。",
      "惜哉物僞熾，慧巧爲心蓬。",
      "讒邪醜正直，黨與交譏攻。",
      "上者以翕訿，下焉滋鞠訩。",
      "鸞鳳遠遁伏，鷹隼摩蒼穹。",
      "人神共愁嘆，寒暑迷秋冬。",
      "一人念忠直，百志懐兵戎。",
      "利口鋭戈矛，危機峻臨衝。",
      "賢正欲自保，孤羊豢狼叢。",
      "邦家欲常寧，西駕而求東。",
      "聖宋會明良，盈成紹熙隆。",
      "寖寖逾百年，稍稍追古風。",
      "嘉魚烝罩汕，鳬鷖在亹潨。",
      "中間忽紛更，新進爭鋒鋩。",
      "豈顧君與民，致身惟穹窿。",
      "己酉乙丑間，羣類何夣夣。",
      "有蔽過重雲，其毒如蠆蜂。",
      "誰敢正一議，洒兹謀猶卭。",
      "公誠社稷臣，識見何瞳瞳。",
      "端方屹以立，千巒一危峰。",
      "幽林馥猗蘭，雪霜茂長松。",
      "俠以疏拙身，趨時良戅舂。",
      "曏者有所陳，狂言幾怙終。",
      "所犯斧鉞誅，寛仁賴天衷。",
      "未幾遽昭雪，還歸禄更豐。",
      "毫釐未禆報，已愧羔羊縫。",
      "矧乃素鄙賤，無階望門墉。",
      "未委何所長，能如粲投邕。",
      "星車未鞅脫，鶚荐俄天通。",
      "朝廷嘉讜言，固已可公奏。",
      "秩滿禆再陳，推恩非獨後。",
      "蓋以歴任淺，欲進難爲驟。",
      "譬如升階梯，等級言無繆。",
      "且以罪累人，頓此無愆咎。",
      "有禄幸及親，非徒飬體口。",
      "端然坐屏序，無復事奔走。",
      "雖曰去親膝，曾不遠廛畝。",
      "坦途五短驛，安問連旦晝。",
      "如此奉温凊，不殊居左右。",
      "平生最知幸，獲附諸儒後。",
      "學問雖不深，是非幸無瞀。",
      "知心在所飬，禦欲如禦寇。",
      "耳目諸玩好，常如對塵垢。",
      "惟有學問心，終年憂不售。",
      "今兹足優游，永日詩書囿。",
      "人固有通塞，譽亦隨美醜。",
      "惟有片純誠，於身可長久。",
      "平生所遊歴，昭如認星斗。",
      "吉凶繫行違，成毁由慵懋。",
      "於心既不疑，人来爲明剖。",
      "十中一二悟，亦足長福祐。",
      "况兹山水清，人物多奇秀。",
      "加以託下風，長如飲醇酎。",
      "人之於子弟，親愛闗慈友。",
      "至於力維持，未必能再復。",
      "乃知大賢心，生成即高厚。",
      "知其遠方歸，偏親已皓首。",
      "不忍重違去，誓甘老藜糗。",
      "又以家素貧，無田事耕耨。",
      "四弟三云亡，若身無足肘。",
      "聚指幾四百，居前半孤幼。",
      "委曲爲之慮，過其自營構。",
      "士之所大患，志與時不偶。",
      "時與志兩得，百中而一有。",
      "蓋以世惑深，真僞相紛糾。",
      "簧絲在口舌，巧令工迎凑。",
      "攘臂視聽下，非明孰能究。",
      "門下無寸武，蹤跡非素狃。",
      "一旦洊論拔，如射之有彀。",
      "惟以曏所爲，期以勸紳綬。",
      "天下本無事，欲治多紛揉。",
      "惟是舉措顛，嘉苗不如莠。",
      "履舄以尊戴，冠簮斯踐蹂。",
      "助天繫寵綏，宜民惟在宥。",
      "人如公用心，勸不由賞購。",
      "有冽甘井泉，清深玉其甃。",
      "未觀繘長綆，大施如川溜。",
      "區區一方部，不幾幕其收。",
      "于嗟鬰輿望，無路達旒黈。",
      "作詩道尊光，庶幾傳不朽。"
    ],
    "added_time": "2026-01-03 17:15:21"
  },
  {
    "source_file": "poet.song.50000.json",
    "title": "觀孔義甫與謝致仕詩有感",
    "author": "鄭俠",
    "paragraphs": [
      "人生足清閑，天下第一福。",
      "惜哉聲與利，舉世方逐逐。",
      "君子耀軒裳，小人腴口腹。",
      "霜雪滿頤頷，馳競心更速。",
      "誰如東山後，清風千載續。",
      "仁孝實天成，聰明乃幾燭。",
      "弱冠揖高科，聲華光煜煜。",
      "騏驥駕夷途，千里在舉足。",
      "歲未再周天，官先上應宿。",
      "皇華屢更指，間請分符竹。",
      "端介奉高明，慈仁撫煢獨。",
      "施設妙通神，歡謳道相屬。",
      "一旦遽上章，幡然謝羈束。",
      "古人涖官政，五十曰艾服。",
      "公年未五十，懇請竟從欲。",
      "緬彼伋與軻，進退遺佳躅。",
      "三揖就恩榮，一辭託巖谷。",
      "由公仕以觀，其庶無愧恧。",
      "東臯我田園，負郭予室屋。",
      "兒姪幾百人，圖史逾千軸。",
      "親舊既周旋，閨門更雍穆。",
      "賓来酒一樽，興来棋一局。",
      "吟嘯動煙雲，詩書到僮僕。",
      "寧知地有仙，但見人如玉。",
      "乃覺世間人，爲生何局促。",
      "譬如方汚垢，對之獨薰沐。",
      "孔公當代賢，宜其欽愛酷。",
      "慷慨出長篇，情殷語重複。",
      "日日動歸思，浩浩見林麓。",
      "何意蒙鄙人，幸兹一觀矚。",
      "當筵頓忘味，如聽簫韶曲。",
      "平生粗意氣，自初得書讀。",
      "每見古聖賢，心常自程督。",
      "知身是罪根，每每自鋤斸。",
      "如彼善稼穡，去草茂嘉穀。",
      "深嘉遠世網，有若囚脫梏。",
      "惟兹素艱貧，事與心反覆。",
      "曆官二紀周，一紀投南隩。",
      "歸時異去時，聖主恩霂霂。",
      "方欣到家鄉，足覺愁慮簇。",
      "高堂皓垂白，甘旨不饒沃。",
      "四弟兩背亡，未言他骨肉。",
      "繼又喪一弟，三房等窮蹙。",
      "不數姆與婢，孤孀十有六。",
      "薄業支半年，十飯猶五菽。",
      "蕭然夏秋際，甚者日食粥。",
      "人惟有父子，恩親家室睦。",
      "惟其有君臣，禮義朝廷肅。",
      "二者苟有違，三靈共誅戮。",
      "况兹生聖辰，熙隆遇堯嚳。",
      "艱虞免兵革，少小遊庠塾。",
      "青春被恩擢，名姓粗揚暴。",
      "孰非累聖德，師誨而君牧。",
      "中間更狂妄，天聽常輕凟。",
      "云云不少已，竟致御史鞫。",
      "所負鼎鑊輕，敢意尚收録。",
      "日月忽中天，湛恩俄濯浴。",
      "父子實再逢，君臣亦敦復。",
      "新恩胡爲報，舊過云何贖。",
      "父母教子勤，羽括而礪鏃。",
      "朝夕望乃成，榮顯被親屬。",
      "慈烏於反哺，知以報生鞠。",
      "學術不寸施，猶之玉韞匵。",
      "千載遘明良，不能少負輻。",
      "是生天地間，曾不如草木。",
      "以此望明公，雲中一鴻鵠。"
    ],
    "added_time": "2026-01-03 17:15:21"
  },
  {
    "source_file": "poet.song.59000.json",
    "title": "次韵公闢將受代書蓬萊閣",
    "author": "秦觀",
    "paragraphs": [
      "城連湖岸水爲關，旦暮樵風自往還。",
      "龜負寶林新佛地，龍蟠使宅老仙山。",
      "平生仕宦今何得，終日登臨獨未閑。",
      "歲滿徘徊難遽別，就中瀟洒異人間。"
    ],
    "added_time": "2026-01-03 17:17:26"
  },
  {
    "source_file": "poet.tang.8000.json",
    "title": "晦日處士叔園林燕集",
    "author": "韋應物",
    "paragraphs": [
      "遽看蓂葉盡，坐闕芳年賞。",
      "賴此林下期，清風滌煩想。",
      "始萌動新煦，佳禽發幽響。",
      "嵐嶺對高齋，春流灌蔬壤。",
      "罇酒遺形迹，道言屢開獎。",
      "幸蒙終夕懽，聊用稅歸鞅。"
    ],
    "added_time": "2026-01-03 17:18:25"
  },
  {
    "source_file": "poet.song.82000.json",
    "title": "喜晴",
    "author": "李光",
    "paragraphs": [
      "西風一夜卷層波，并落人聲喜氣多。",
      "巨浸漲天吞夢澤，空庭積水湛星河。",
      "光搖萬瓦疑浮動，翠颭羣山巧琢磨。",
      "從此江湖更清曠，肯将軒冕換漁蓑。"
    ],
    "added_time": "2026-01-03 17:19:23"
  },
  {
    "source_file": "poet.tang.8000.json",
    "title": "郡齋雨中與諸文士燕集",
    "author": "韋應物",
    "paragraphs": [
      "兵衛森畫戟，宴寢凝清香。",
      "海上風雨至，逍遙池閣涼。",
      "煩疴近消散，嘉賓復滿堂。",
      "自慙居處崇，未覩斯民康。",
      "理會是非遣，性達形迹忘。",
      "鮮肥屬時禁，蔬果幸見嘗。",
      "俯飲一杯酒，仰聆金玉章。",
      "神歡體自輕，意欲凌風翔。",
      "吳中盛文史，羣彥今汪洋。",
      "方知大藩地，豈曰財賦疆。"
    ],
    "added_time": "2026-01-03 17:22:15"
  },
  {
    "source_file": "poet.song.82000.json",
    "title": "贈池元堅  其一",
    "author": "李光",
    "paragraphs": [
      "去國曾聞首扣閽，今聆議論汗漿飜。",
      "忠忱我愧西都向，行誼君賢太學蕃。",
      "壁水門開趨輦路，黄封囊奏乞神幡。",
      "英風義概幾成俗，涵養都由聖主恩。"
    ],
    "added_time": "2026-01-03 17:22:33"
  },
  {
    "source_file": "poet.song.59000.json",
    "title": "春詞絕句五首  其五",
    "author": "秦觀",
    "paragraphs": [
      "顛毛漸脫風情少，匣劍空存俠氣銷。",
      "人遠地偏無酒肉，春深花鳥謾相撩。"
    ],
    "added_time": "2026-01-03 17:24:49"
  },
  {
    "source_file": "poet.song.82000.json",
    "title": "幹譽舍人将赴召前一日錄示左丞公昔年見寄佳什輙用韻奉送  其二",
    "author": "李光",
    "paragraphs": [
      "陰崖結屋全家隱，世路風波任險艱。",
      "白首嗟予三黜慣，青山羡子十年閑。",
      "時危莫忘頻攀檻，主聖何妨數犯顔。",
      "賈誼歸來定前席，金鑾玉簡綴清班。"
    ],
    "added_time": "2026-01-03 17:27:27"
  },
  {
    "source_file": "poet.song.50000.json",
    "title": "送陳守仁入太學",
    "author": "鄭俠",
    "paragraphs": [
      "父子本天性，至恩無比倫。",
      "矧公之尊府，子舍公一身。",
      "料從少小来，迨兹壯有室。",
      "未甞越旬月，遠去慈親膝。",
      "借問今何之，千里具行裝。",
      "荅言爲道藝，憤悱趨上庠。",
      "有客前獻言，惟道若大路。",
      "駕子天神明，賢聖在舉步。",
      "幽堂列墳典，周孔以爲師。",
      "學成名亦遂，且不離庭闈。",
      "荅云子言善，在予非不知。",
      "父母生我身，劬勞靡不爲。",
      "垂髫俾之學，外不與毫絲。",
      "乃今有室家，兒女髪已束。",
      "分寸無所立，何以酬顧復。",
      "如彼甲與乙，名高髦俊科。",
      "又若丙與丁，禄位今嵳峨。",
      "是皆予親友，予獨無所就。",
      "是以不寧居，忙於賈求售。",
      "昔者三千徒，負笈洙泗濵。",
      "孟軻遠遊學，母老仍家貧。",
      "尚違晨昏侍，以就德業新。",
      "盖以慈愛心，惟期已成達。",
      "男子四方志，安能戀房闥。",
      "客前賀曰都，事固無必非。",
      "子志乃如此，顧予安得知。",
      "在家事多奪，遠大非可必。",
      "大孝在顯親，爲子觧羈馽。",
      "日月如逝波，無方可維縶。",
      "陶侃惜分陰，仲尼猶不及。",
      "自古力道業，寸晷重琳璆。",
      "子今道所出，處處足澆浮。",
      "陽和達京輦，士女方春遊。",
      "百寶粧樓臺，歌喉珠宛轉。",
      "惱亂巧迎逢，偏能伺方便。",
      "平生足持守，到此總不見。",
      "又有非軰流，頻頻甚鷽斯。",
      "顧盼借顔色，談咲懐奸欺。",
      "從容樽酒間，留連棊局上。",
      "英豪俊傑心，鮮不由此放。",
      "子今志者大，思慮宜蚤正。",
      "慎子之朋儕，力與光陰競。",
      "由此期顯親，昊天其斯應。"
    ],
    "added_time": "2026-01-03 17:31:43"
  },
  {
    "source_file": "poet.song.50000.json",
    "title": "六鐶助潮士鍾平仲納官輙辭贈以詩",
    "author": "鄭俠",
    "paragraphs": [
      "掲陽繁富州，鍾子閈城閈。",
      "怡然保清操，不與世俗換。",
      "豪家富廪庾，鼠雀嫌陳爛。",
      "鍾子無田園，斗糴供晡旦。",
      "甲第闢公門，奴僮立如雁。",
      "鍾子無使令，其子供靧盥。",
      "無妻備組紃，無婢奉炊爨。",
      "市屋十數椽，廛商是隣畔。",
      "暝陰滋蠧蝕，飛屑落几案。",
      "炎蒸鬰不通，揮扇尚流汗。",
      "絃誦不輟音，學海窮瀰漫。",
      "文章有星斗，胸臆藏璀璨。",
      "何殊盛衣冠，而坐於塗炭。",
      "下藥百十包，蟲腐皆逾半。",
      "經年無人顧，蛛網潜滋蔓。",
      "苦李十數株，採摘亦素幹。",
      "此外乃一無，兒女不蔽骭。",
      "固非人所堪，隨分亦侃侃。",
      "何意官物租，添輸告踰貫。",
      "太守爲學校，芹茆思樂泮。",
      "買田垂萬年，供給期無岸。",
      "誰人不樂輸，我獨無計辦。",
      "此時私愁憂，幾至方寸亂。",
      "我身困長途，脫身自投竄。",
      "聞此心惻然，不覺潜浩嘆。",
      "六鐶聊助君，鷺股難廣獻。",
      "聊欲分子憂，使免頻勾唤。",
      "知子謂子貧，不知謂矜慢。",
      "斯則朋遊愆，此時那可斷。",
      "子猶重辭讓，揖拜如戰汗。",
      "急取慎勿辭，六鐶如六萬。"
    ],
    "added_time": "2026-01-03 17:31:43"
  },
  {
    "source_file": "poet.song.50000.json",
    "title": "賦公悅席上事送周如京",
    "author": "鄭俠",
    "paragraphs": [
      "逢世路分歸洛陽，有客邂逅樵溪曲。",
      "高談傾蓋萬珠璣，相對崇朝惟不足。",
      "武陽太守山簡徒，喜賢樂事天下無。",
      "爲客留公駐斯須，精庖饌玉歌貫珠。",
      "坐中賓客皆豪傑，凛凛清風生頬舌。",
      "性情浩浩談云云，不待酒味既凛冽。",
      "逡巡行幕如風翻，二姝新出屏幃間。",
      "一人捧心餘故態，對客悄悄眉峰攅。",
      "一人襜裾半雲霧，仙袂應曲飄飄舉。",
      "解作陽闗意外聲，舊人只把花卿數。",
      "此宵嘉會世所稀，席上更覽周侯詩。",
      "彫金有格但聞說，不覽新集那得知。",
      "侠於周侯非甚舊，朋友十輩識公九。",
      "此公惜别事如何，反覆清篇還執手。",
      "龍韜虎略何處藏，却向吟筆呈鋒鋩。",
      "堪作太平祥瑞録，將軍白首弄篇章。"
    ],
    "added_time": "2026-01-03 17:37:22"
  },
  {
    "source_file": "poet.song.50000.json",
    "title": "上曹大夫",
    "author": "鄭俠",
    "paragraphs": [
      "客從南英到掲陽，十有五年困長道。",
      "囊資空竭奴僕愁，氣象塵埃顔貎老。",
      "天矜窮悴幸有緣，太守曹公看客好。",
      "孤舟薄艤即趨門，一笑相迎見懐抱。",
      "道途險易人佚勞，俄頃咨詢無不到。",
      "旌軒雍容屈臨顧，袖出緘封相燕勞。",
      "舍舟東溪宅西湖，西湖風光畫不如。",
      "是日佳筵在連理，賓從翕集何舒徐。",
      "大斗所酌真醍醐，珍肴異果瓊瑶鋪。",
      "巨觴？灔巡數勸，惟恐不醉非賓娛。",
      "别有芙蕖對芳席，五幹十花圖在壁。",
      "萬龍齊幹玉森森，回看華軒籠翠碧。",
      "熙熙臺上柳青青，衆樂亭前松植植。",
      "爾乃盤桓四十日，尊罍時展情無斁。",
      "不知海內爲主人，幾人似公真好客。",
      "觀公政治誠有倫，合居廊廟居海濵。",
      "子厚在桺南蠻欣，文翁在蜀西鄙馴。",
      "天心帝意誠念遠，故爲遠俗迂良臣。",
      "願公不日居陶鈞，大開東閣羅冠紳。",
      "烹庖鼉龍脯麒麟，布被底下卧平津，天涯地角盡陽春。"
    ],
    "added_time": "2026-01-03 17:37:22"
  },
  {
    "source_file": "poet.song.82000.json",
    "title": "雙雁道中",
    "author": "李光",
    "paragraphs": [
      "晚潮落盡水涓涓，柳老秧齊過禁煙。",
      "十里人家鷄犬静，竹扉斜掩護蠺眠。"
    ],
    "added_time": "2026-01-03 17:52:21"
  },
  {
    "source_file": "poet.song.50000.json",
    "title": "醉翁行贈黎師醇",
    "author": "鄭俠",
    "paragraphs": [
      "金峰醉翁七十九，行步龍鍾面黧垢。",
      "惟有滿腹奇文章，日月爭新無老醜。",
      "頬舌鏘洋言不苟，咳唾成珠須信有。",
      "兩眼如星照耀人，見客偏明儼如舊。",
      "問翁壯年愛棊酒，邇日還如昔時否。",
      "曰予不戰猶好看，日飲常能傾一斗。",
      "因持棊酒前就翁，明日壺漿復予就。",
      "朱君貧苦亦好奇，接續携持窮清晝。",
      "城中遑遑競趨走，覿面草草忘親友。",
      "幾人尊爼暫從容，笑傲松篁弄花柳。",
      "寧知北郭予三人，繼日相從辰到酉。",
      "龎眉皓髪常温然，相見妙齡眉目秀。",
      "惜哉才高命蹇成遺滯，四十餘年州縣吏。",
      "棄之林野混漁樵，徒使知音動嗟喟。",
      "愚聞天道高遠不容人測度，無奈人能樂其樂。",
      "故有鼓琴重圍，行歌遺穟。",
      "浩然充塞，不以世俗瑣屑累寥廓。",
      "愚觀翁之子孫詵詵繩繩，此其後慶爲不薄。",
      "世俗母以翁老生輕心，須知此翁頭白面黮而英心義氣，天地不得而銷鑠。"
    ],
    "added_time": "2026-01-03 17:57:38"
  },
  {
    "source_file": "poet.song.50000.json",
    "title": "江亭與程瞿二君邂逅小飲太守送酒因成",
    "author": "鄭俠",
    "paragraphs": [
      "蒼翠擎天江上山，淙琤瀉玉亭前水。",
      "邂逅相逢坐上人，傾蓋論心何俊偉。",
      "凉風颯颯来几筵，似與清談相表裏。",
      "程瞿軒軒古遺義，憫我羈窮見辭氣。",
      "以爲此時無一杯，直恐江山解相鄙。",
      "旋呼奴僮滌鐺勺，豆肉盤蔬隨所峙。",
      "三盃五盃復七盃，清興悠悠殊未已。",
      "復向行舟尋果餌，鱻薧擬欲求諸市。",
      "豐殽佳饌来使庖，臣囗長鱐間珍脆。",
      "逡巡長呵下雲際，傳以報謁迂千騎。",
      "薄聞江滸清飲歡，歸去瓊漿遽来賜。",
      "大哉何公古循吏，易俗移風有深致。",
      "人之所背公所趨，正以敦薄醇醨爲已事。",
      "連英二城接疆理，舊績新庸滿人耳。",
      "道塗賡載盡歡謡，冠佩清言有餘美。"
    ],
    "added_time": "2026-01-03 17:57:38"
  },
  {
    "source_file": "poet.song.50000.json",
    "title": "送杜靖國知連州",
    "author": "鄭俠",
    "paragraphs": [
      "杜氏世德光無前，聲華行實相輝鮮。",
      "蕢之職也在刀匕，親舉罰爵平公筵。",
      "預之聞見合左氏，春秋大法因粲然。",
      "詩爲郡守稱杜母，南陽之人今尚傳。",
      "如晦作相猶民天，忠誠蹇蹇終始全。",
      "能令大君思不已，輟瓜奠祭情拳拳。",
      "子美大雅三千篇，昭昭勸戒日月懸。",
      "其人骨朽邈千祀，至今聞望猶當年。",
      "我宋龍興撫嘉運，杜家孫子隨飛奮。",
      "坤馬承乾禁掖清，傅霖蘇旱華夷潤。",
      "邇来文武百羣中，詵詵杜姓多翹俊。",
      "靖國少年即奇絕，雄文常倍千人傑。",
      "投書天府一不意，却掃雁蕩不復出。",
      "懐材抱道良自珍，售以連城爲折閲。",
      "中年不忍自棄置，以蔭調官南海尉。",
      "手提頑馘授州將，海盗爲之潜喪氣。",
      "塵埃從此免低顔，倏忽十年今擁旆。",
      "憶昨建康臨市征，公於吾父爲交承。",
      "兒童不敢求見面，卓犖但聽馳英聲。",
      "爾後馳驅逾半紀，投荒乃得親君子。",
      "孤舟抵岸即登門，見我有悲兼有喜。",
      "所悲竄逐萬里来，豺狼得路忠信埋。",
      "長？爲我意愴惻，吾未振汝良悠哉。",
      "所喜謂我一門吏，一年三黜剛愈鋭。",
      "投身湯火何所求，所憂爲君不爲已。",
      "况復吾爲汝父執，世契不淺汝吾姪。",
      "此邦人物粗熙熙，職司慈明州守德。",
      "汝雖投竄實汝福，天子神聖終汝直。",
      "丈夫秉德貴不回，窮達自天非汝職。",
      "公言令人益慷慨，一接已見真顔色。",
      "韶光波逝不暫停，年華兩見新堯歴。",
      "可憐情義如一朝，向人睠睠終無極。",
      "外臺差注重求材，天子急人方旰昃。",
      "丹書鳳口下九霄，捧詔治行何烜赫。",
      "昨日紅蕖醉幕賓，今朝皂盖賢州伯。",
      "官雖衙尉丞，位乃二千石。",
      "羈人無以報恩知，請爲使君申八德。",
      "一曰公，心與衡鑑無情同。",
      "朔方裴侠號獨立，背公之私無髪容。",
      "青州趙琰絕囑託，貴要書来投水中。",
      "二曰寛，量須江海爲盎盞。",
      "并州陳泰但懐撫，未嘗愠怒形於顔。",
      "南陽劉寛抑又甚，蒲鞭示恥犯者難。",
      "三曰信，舌端常與心相印。",
      "九江宋君每聽政，平旦日中猶不紊。",
      "并州郭伋舍野亭，爲與羣兒期到郡。",
      "四曰惠，有如雨露時沾漬。",
      "光州元忠嘗賑貸，二十五萬恢天施。",
      "蜀郡廉范不禁夜，一襦五袴惟民利。",
      "五曰清，玉壺在堂中有冰。",
      "武昌何遠思律貪，汲井投錢非買名。",
      "合浦孟嘗亦無欲，還珠碧淵清所徵。",
      "六曰正，端如標表行非徑。",
      "北海朱邑雖篤舊，至於枉曲終無聽。",
      "東莱楊震畏四知，行不欺幽此爲盛。",
      "七曰明，昭如日月東西行。",
      "冀州賈琮去帷裳，百姓聞之政自行。",
      "雍士李惠善審斷，彈燕坐知禽鳥情。",
      "八曰毅，鎮浮静躁温而厲。",
      "汴州齊澣非肆刑，清嚴自我人皆治。",
      "濠州張福不可犯，以重自持人自畏。",
      "此之八德人有一，鳴絃按堵皆千室。",
      "能於八者具有之，使君之才非世出。",
      "使君有政教，必本之學校。",
      "蜀人夷陋卑已甚，文翁之化於今好。",
      "使君有詩筆，莫詠閑風月。",
      "追還雅頌聲太平，吟詠性情思補闕。",
      "使君有車馬，莫賞閑山水。",
      "時行郊外問樵耕，民間利病須詳委。",
      "莫輕喜，莫輕怒，輕喜於人火上冰，輕怒於人鏡前霧。",
      "莫狐疑，莫輕信，狐疑多至敗良謀，輕信定令姦小進。",
      "大凡當局常多迷，使君臨事其慎之。",
      "倘記愚言用有時，微塵積嶽終有禆。",
      "蒼生旱渇天欲雨，異時經濟非公誰。"
    ],
    "added_time": "2026-01-03 17:57:38"
  },
  {
    "source_file": "poet.song.50000.json",
    "title": "紀連守植道傍木",
    "author": "鄭俠",
    "paragraphs": [
      "道傍木，夹道參參如合屋。",
      "種之毫末成合抱，太守慈仁輔生育。",
      "古来善政盖有數，道路開通亦其目。",
      "芟除翳穢平險阻，堅固橋梁便艫舳。",
      "何爲萬柯隨曲直，化此長龍被崖谷。",
      "由吾太守愛民深，孜孜利民惟不足。",
      "以爲烈日長道難，加兹嶺外炎暑酷。",
      "黄茅欎蒸之烈氣，重嵐固結之濃毒。",
      "不得清陰縈且紆，何處憇息而躑躅。",
      "令如源泉下斯行，長原太山秀可掬。",
      "桐榕楓果隨所遇，惟其茂密佳蔭速。",
      "何公之心父母心，後人當如子孫續。",
      "勿剪勿拜勿抝斸，蠧朽便可添新緑。"
    ],
    "added_time": "2026-01-03 17:57:38"
  },
  {
    "source_file": "poet.song.50000.json",
    "title": "示廬山寺老勝師",
    "author": "鄭俠",
    "paragraphs": [
      "離鄉十九年，日有如年久。",
      "歸来山水亦依然，人物存亡半非舊。",
      "廬阜之前我舅宅，此寺如我東西家。",
      "每来舅家必到此，粤自齒稚今疏牙。",
      "庾嶺閩山四千里，青衫謫逐自我始。",
      "築臺東望幾悽凉，親故滿前爭不喜。",
      "林下相逢真實人，非戚非疏非故新。",
      "執手之言行處親，是以還家一百二十日，五回松下問禪因。",
      "此身非我身，有君有父，有神有民。",
      "俯仰回環知有待，古之人居不黔突，行不已輪。",
      "師住無住，我動非動。",
      "来不須迎，去不須送。",
      "聚散會離，百年一夢。",
      "大千沙界等閒言，尋常只把毫端弄。"
    ],
    "added_time": "2026-01-03 17:57:38"
  },
  {
    "source_file": "poet.song.82000.json",
    "title": "次韻補之藥名十絕  其五",
    "author": "李光",
    "paragraphs": [
      "堦前一葉巧隨風，夜半金莖沆瀣濃。",
      "白兔西飛如赤箭，烏頭旋復向龍鍾。"
    ],
    "added_time": "2026-01-03 17:58:16"
  },
  {
    "source_file": "poet.song.50000.json",
    "title": "上知郡承議",
    "author": "鄭俠",
    "paragraphs": [
      "至樂之性長自餘，世物莫得而榛蕪。",
      "陰陽變化在舒慘，千里豈足勞建除。",
      "憶昔僣侈擅一隅，瓊宫貝闕粧金珠。",
      "窮奢極靡相傾奪，所不可道矧可書。",
      "天清地寧聖神出，蕩蕩一化渾太虗。",
      "頽基故址盡荒草，往往狐兎来爭居。",
      "魚書虎符若郵傳，幾人到此圖安舒。",
      "譚公賢明大國後，寶璞豈肯彫璠璵。",
      "拂除荒穢出夷曠，茨茅墩瓦從古初。",
      "璧書齊丘儉化論，譬如論海先河渠。",
      "千古興亡一端夢，逍遥巾氅日裕如。",
      "有客登亭見施設，笑殺瑣瑣誇瀛壺。"
    ],
    "added_time": "2026-01-03 18:00:45"
  },
  {
    "source_file": "poet.song.50000.json",
    "title": "示廬山寺勝老",
    "author": "鄭俠",
    "paragraphs": [
      "寶鼎當年未結丹，幽棲曾此掩柴闗。",
      "羽軿欲化乘風馭，梵錫應留解虎環。",
      "僧卧碧雲皆壽考，鶴迷華表幾時還。",
      "好應月白長廊下，澗水無聲人自閒。"
    ],
    "added_time": "2026-01-03 18:06:35"
  },
  {
    "source_file": "poet.song.50000.json",
    "title": "題頤軒",
    "author": "鄭俠",
    "paragraphs": [
      "達人取次總佳宜，瀟洒清軒聊自頤。",
      "垣果砌花堪笑語，牖風庭月共希夷。",
      "滿堂虗白琴三弄，竟日醺酣酒一巵。",
      "别有工夫留客住，時時談笑出新詩。"
    ],
    "added_time": "2026-01-03 18:09:13"
  },
  {
    "source_file": "poet.song.50000.json",
    "title": "上蘇端明  其一",
    "author": "鄭俠",
    "paragraphs": [
      "聞說天南受賜深，傳方施藥每揮金。",
      "看天風格樽前態，妙國胸懐枕上心。",
      "草木亦蒙銓品力，山川難載頌歌音。",
      "如今收拾知何用，衣被華夷有傅霖。"
    ],
    "added_time": "2026-01-03 18:12:02"
  },
  {
    "source_file": "poet.song.50000.json",
    "title": "和子京霜字見寄",
    "author": "鄭俠",
    "paragraphs": [
      "秋深園圃雖無雨，晚歲頭鬚自有霜。",
      "身事無功且人事，酒囊餘地乃書嚢。",
      "寒雅嘯侣鳴喬木，粉蝶成圍過矮墻。",
      "對此每思良友伴，幸時来訪浣愁膓。"
    ],
    "added_time": "2026-01-03 18:15:48"
  },
  {
    "source_file": "poet.song.50000.json",
    "title": "次韻張伯時以再任爲賀",
    "author": "鄭俠",
    "paragraphs": [
      "再官庠序爲寧親，立道惟憂歉泗濵。",
      "若使佞諛求利達，便居廊廟亦沉淪。",
      "環惟書史何如樂，得是英髦信不貧。",
      "如子才豪猶未第，每思冥晦避通津。"
    ],
    "added_time": "2026-01-03 18:18:07"
  },
  {
    "source_file": "poet.song.50000.json",
    "title": "次韻子京述懐",
    "author": "鄭俠",
    "paragraphs": [
      "桑海有涯殊浩蕩，蕙風無動任飄颻。",
      "莫窮興廢千年事，但看盈虗兩信潮。",
      "方聽民間歌道化，何爲天際想歸橈。",
      "當知得意無南北，隨向生成似玉杓。"
    ],
    "added_time": "2026-01-03 18:18:07"
  },
  {
    "source_file": "poet.song.50000.json",
    "title": "和英州太守何智翁次韻馮仲禮麻江橋  其一",
    "author": "鄭俠",
    "paragraphs": [
      "疊石梁空太守賢，一年功力倍千年。",
      "惠從今日流終古，智是當時决九川。",
      "有競輪蹄何雜沓，無情風月亦流連。",
      "紅燈焰焰三更市，從此吳江不直錢。"
    ],
    "added_time": "2026-01-03 18:18:07"
  },
  {
    "source_file": "poet.song.50000.json",
    "title": "謾成",
    "author": "鄭俠",
    "paragraphs": [
      "琴雖古意元無取，詩近虗名亦懶吟。",
      "不是將心就無事，都緣無事可關心。"
    ],
    "added_time": "2026-01-03 18:24:06"
  },
  {
    "source_file": "poet.song.110000.json",
    "title": "和蘇養直題孫郎中扶疏堂二首  其二",
    "author": "曹勛",
    "paragraphs": [
      "馬上看花夢裏鶑，自憐行路每勞生。",
      "道人猶說未自在，且是扶疏堂上行。"
    ],
    "added_time": "2026-01-01 17:00:02"
  },
  {
    "source_file": "poet.song.126000.json",
    "title": "濟源廟海子內有二黿人以將軍目之投餠餌則至",
    "author": "李流謙",
    "paragraphs": [
      "我欲燃犀起蟄雷，漫誇海蘸紙錢灰。",
      "將軍不是池中物，也爲區區餠餌來。"
    ],
    "added_time": "2026-01-01 17:00:08"
  },
  {
    "source_file": "poet.song.186000.json",
    "title": "謝何茂才惠詩  其一",
    "author": "陳宓",
    "paragraphs": [
      "雅思追期正始音，若將擲地定成金。",
      "年來塵土雙侵鬢，頼有清詩時一吟。"
    ],
    "added_time": "2026-01-01 17:00:12"
  },
  {
    "source_file": "poet.song.204000.json",
    "title": "揮麈堂二首  其一",
    "author": "吳淵",
    "paragraphs": [
      "老守重來何所爲，築成臺榭鑿成池。",
      "綠深夜雨龜魚遠，紅壓春風鶑燕遲。",
      "民樂軒墀偏少訟，官閒園圃自多詩。",
      "鳳團啜罷投衾枕，夢覺花間日影移。"
    ],
    "added_time": "2026-01-01 17:00:17"
  },
  {
    "source_file": "poet.song.240000.json",
    "title": "偈頌六十七首  其八",
    "author": "釋原妙",
    "paragraphs": [
      "五湖春色十分肥，正是功圓果滿時。",
      "玉蝶穿花零碎錦，黄鶑擲柳亂垂絲。",
      "靈雲打失娘生眼，備老重添八字眉。",
      "無限水邊林下客，謾將竹杖度須彌。"
    ],
    "added_time": "2026-01-01 17:00:21"
  },
  {
    "source_file": "poet.song.27000.json",
    "title": "泛舟三首  其三",
    "author": "劉敞",
    "paragraphs": [
      "方池亦通舟，水色涵碧霄。",
      "解舟不用楫，漾漾隨風飄。",
      "中河乍縱横，顧眄幽興饒。",
      "白鳥逃人飛，赤鯉時復跳。",
      "稍與外物遠，解襟歌且謡。",
      "安知抱憂思，謂我士也驕。"
    ],
    "added_time": "2026-01-01 17:00:24"
  },
  {
    "source_file": "poet.song.154000.json",
    "title": "春日書懷",
    "author": "虞儔",
    "paragraphs": [
      "吳興太守也堪憐，十日齋厨九不烟。",
      "索漠清懷寒食夜，顛狂風雨落花天。",
      "流鶑百囀還求友，化鶴重來不是僊。",
      "待得麥秋民足食，君恩萬一許歸田。"
    ],
    "added_time": "2026-01-01 17:00:26"
  },
  {
    "source_file": "poet.song.249000.json",
    "title": "春日田園雜興",
    "author": "馮澄",
    "paragraphs": [
      "編闌春思倩吟鞭，著面和風軟似綿。",
      "黄犢烏犍秧穀候，雄蜂雌蝶菜花天。",
      "把鉏健婦踏烟壟，抱甕丈人分野泉。",
      "忙事關心在何處，流鶑不聽聽啼鵑。"
    ],
    "added_time": "2026-01-01 17:00:49"
  },
  {
    "source_file": "poet.song.249000.json",
    "title": "春日田園雜興二首  其一",
    "author": "梁相",
    "paragraphs": [
      "膏雨初晴布穀啼，村村景物正熙熙。",
      "誰知農圃無窮樂，自與鶑花有舊期。",
      "彭澤歸來惟種柳，石湖老去最能詩。",
      "桃紅李白新秧綠，問著東風總不知。"
    ],
    "added_time": "2026-01-01 17:00:49"
  },
  {
    "source_file": "poet.song.232000.json",
    "title": "癸巳生日二首  其一",
    "author": "方回",
    "paragraphs": [
      "夜來終日雨如傾，曉起樓頭喜漸晴。",
      "血氣衰微吾道勝，慾心死絕此身生。",
      "一區宅愧先人業，萬首詩垂後世名。",
      "蚊喙收聲蛙不吠，忽聞鄰柳送啼鶑。"
    ],
    "added_time": "2026-01-01 17:00:50"
  },
  {
    "source_file": "poet.song.232000.json",
    "title": "生日再書",
    "author": "方回",
    "paragraphs": [
      "湯餠隨緣和醤醯，六年三潦念民饑。",
      "重逢白髪人生日，願見黄梅雨止時。",
      "詩好遠過千歲壽，家貧深負五男兒。",
      "許身稷契杜陵老，豈謂殘生乃至斯。"
    ],
    "added_time": "2026-01-01 17:00:50"
  },
  {
    "source_file": "poet.song.172000.json",
    "title": "峽中歌",
    "author": "孫應時",
    "paragraphs": [
      "峽中翠壁何崢嶸，排空百雉如層城。",
      "重樓複道明丹青，神剜鬼刻斧鑿精。",
      "呀然裂入兀不崩，飛流罅出懸珠瓔。",
      "旌旆夾道繽逢迎，霜鋒雪鍔立萬兵。",
      "奇峰十二劍削成，真贋等好不可評。",
      "天柱拔立千仞擎，團團石骨瑩玉冰。",
      "傍有巖穴半開扃，飛仙之宅凝神清。",
      "蝦蟆下飲腹不盈，背負陰壑深窈冥。",
      "金碧滿洞層雲生，泓泉泠泠琴筑鳴。",
      "林端黄牛老不耕，灘回白日隨人行。",
      "石馬隻耳夢偶靈，神祠簫鼓何鏗鏗。",
      "江流萬古鬰不平，四時雷霆風雹聲。",
      "天垂匹練相回縈，日月避隠韜光明，朝雲暮雨犬吠晴。",
      "山腹人家真畫屏，亦有竹閣連松亭。",
      "褰裳可登呼可譍，但愁蠻語無由聽。",
      "我來泝峽纔幾程，所見如許心骨驚。",
      "陽臺灧澦次第經，磨礪筆鋒吾敵勍。"
    ],
    "added_time": "2026-01-01 17:01:06"
  },
  {
    "source_file": "poet.song.45000.json",
    "title": "百步洪二首  其一",
    "author": "蘇軾",
    "paragraphs": [
      "長洪斗落生跳波，輕舟南下如投梭。",
      "水師絕叫鳬雁起，亂石一綫爭磋磨。",
      "有如兔走鷹隼落，駿馬下注千丈坡。",
      "斷弦離柱箭脫手，飛電過隙珠翻荷。",
      "四山眩轉風掠耳，但見流沫生千渦。",
      "嶮中得樂雖一快，何意水伯誇秋河。",
      "我生乘化日夜逝，坐覺一念逾新羅。",
      "紛紛爭奪醉夢裏，豈信荆棘埋銅駝。",
      "覺來俯仰失千劫，回視此水殊委蛇。",
      "君看岸邊蒼石上，古來篙眼如蜂窠。",
      "但應此心無所住，造物雖駛如吾何。",
      "回船上馬各歸去，多言譊譊師所呵。"
    ],
    "added_time": "2026-01-01 17:01:06"
  },
  {
    "source_file": "poet.song.186000.json",
    "title": "右",
    "author": "陳宓",
    "paragraphs": [
      "詩跨唐人未數錢，定應妙思入風煙。",
      "才堪華國華寧老，句得驚人即是仙。",
      "世事但將酬一醉，侯封那可敵千篇。",
      "天葩况值春初到，蜂蝶紛紛看撲緣。"
    ],
    "added_time": "2026-01-01 17:01:34"
  },
  {
    "source_file": "poet.song.154000.json",
    "title": "休日欲報謁林子長值雨不能前用小詩以謝不敏",
    "author": "虞儔",
    "paragraphs": [
      "朝雨城南柳色新，溪光溶漾宛如銀。",
      "地偏心遠開三徑，風引船回欠一巡。",
      "二月欲來正月盡，三分已過一分春。",
      "鶑啼燕舞非吾事，管領韶華自有人。"
    ],
    "added_time": "2026-01-01 17:02:25"
  },
  {
    "source_file": "poet.song.204000.json",
    "title": "君山",
    "author": "史{隽乃=冏}之",
    "paragraphs": [
      "釃酒臨江望石灣，松風引上白雲關。",
      "潮吹海雨來無際，帆遂天風去不還。",
      "千仞振衣聊遣興，一江如带敢偷閑。",
      "老懷撫事偏多感，莫拮中原幾點山。"
    ],
    "added_time": "2026-01-01 17:14:23"
  },
  {
    "source_file": "poet.song.136000.json",
    "title": "老嘆",
    "author": "陸游",
    "paragraphs": [
      "齒髮衰殘久退休，衡茅荒寂更禁秋。",
      "一無用力身猶倦，百不關心夢亦愁。",
      "遠浦卧看鳬泛泛，深林時聽鹿呦呦。",
      "天台日有遊僧過，白朮黄精不待求。"
    ],
    "added_time": "2026-01-01 17:14:37"
  },
  {
    "source_file": "poet.song.27000.json",
    "title": "題改芷亭作水鑒亭",
    "author": "劉敞",
    "paragraphs": [
      "昔人種白芷，既以名此亭。",
      "今我開蠪淵，復以水鑑名。",
      "吾豈異昔人，而徒易其稱。",
      "所樂於水乎，內明而外清。",
      "內明可比心，外清可照形。",
      "照形不吾欺，比心不吾傾。",
      "虚静吾自居，逍遙以無營。",
      "會有水鑒賢，吾能與同登。"
    ],
    "added_time": "2026-01-01 17:14:58"
  },
  {
    "source_file": "poet.song.18000.json",
    "title": "金陵府署池上草堂",
    "author": "張方平",
    "paragraphs": [
      "東方千騎忝藩侯，情味都如寓一丘。",
      "客氣盡將還野馬，機心聊自試沙鷗。",
      "時憑靜几隨飛蝶，强拂危冠笑沐猴。",
      "只向公齋得嘉遯，何須遠逐赤松遊。"
    ],
    "added_time": "2026-01-01 17:15:29"
  },
  {
    "source_file": "poet.song.45000.json",
    "title": "和參寥見寄",
    "author": "蘇軾",
    "paragraphs": [
      "黄樓南畔馬臺東，雲月娟娟正點空。",
      "欲共幽人洗筆硯，要傳流水入絲桐。",
      "且隨侍者尋西谷，莫學山僧老祝融。",
      "待我西湖借君去，一杯湯餠潑油葱。"
    ],
    "added_time": "2026-01-01 17:15:33"
  },
  {
    "source_file": "poet.song.100000.json",
    "title": "中秋不見月",
    "author": "陳與義",
    "paragraphs": [
      "去年中秋端正月，照我霑襟萬條血。",
      "姮娥留笑待今年，凈洗金觥對銀闕。",
      "高唐妬婦心不閑，招得封姨同作難。",
      "豈惟恨滿月宮裏，腸斷西山吳綵鸞。",
      "却疑周生懷月去，待到三更黑如故。",
      "人間今乏趙知微，無復清遊繼天柱。",
      "南枝烏鵲不敢譁，倚杖三嘆風枝斜。",
      "明年强健更相約，會見林間金背蟆。"
    ],
    "added_time": "2026-01-01 17:16:20"
  },
  {
    "source_file": "poet.song.27000.json",
    "title": "滕司諫知涇州",
    "author": "劉敞",
    "paragraphs": [
      "天狼東南鳴，雨矢西北集。",
      "覆載豈不容，縳虎宜在急。",
      "詩書擢将帥，高枕付城邑。",
      "權變非武臣，恩威在呼吸。",
      "壮夫氣已激，義士感成泣。",
      "籍籍名四喧，蕭蕭髪競立。",
      "行旂亂鷹集，已有邊風入。",
      "遙知謁明光，介胄但長揖。"
    ],
    "added_time": "2026-01-01 17:17:40"
  },
  {
    "source_file": "poet.song.249000.json",
    "title": "春日田園雜興",
    "author": "釋了慧",
    "paragraphs": [
      "平疇水遶徑微分，小圃雲深景不繁。",
      "此處農桑雖是僻，多情鶑燕不嫌村。",
      "倦眠芳草閑黄犢，靜對幽花倒綠樽。",
      "見說弓旌方四出，欲更名姓掩衡門。"
    ],
    "added_time": "2026-01-01 17:17:47"
  }
]