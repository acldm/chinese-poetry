[
  {
    "source_file": "poet.song.117000.json",
    "title": "進元會詩",
    "author": "黄公度",
    "paragraphs": [
      "昭代干戈戢，炎輝歷數長。",
      "蒼生久蘇息，寰海屢豐穰。",
      "社稷基新命，朝廷舉舊章。",
      "太平周禮樂，垂拱舜衣裳。",
      "拜壽先長樂，傳聲出未央。",
      "冕旒端黼座，儀物備明堂。",
      "閶闔星辰外，旂常日月旁。",
      "天顔春穆穆，雲物曉蒼蒼。",
      "雪色殘鳷鵲，韶音雜鳳凰。",
      "嚴宸分羽衛，荒服走梯航。",
      "人正今行夏，民心舊戴商。",
      "觀光環萬國，班朔首三陽。",
      "列辟鑾聲噦，羣工玉珮鏘。",
      "奉常陳雅奏，太史報殊祥。",
      "於穆前朝盛，丕承奕世昌。",
      "版圖還大禹，風俗再陶唐。",
      "已格無爲治，猶懷不敢康。",
      "幾年脩縟典，今日付吾皇。",
      "所願終寅畏，無忘每贊襄。",
      "明良相際會，長奉萬年觴。"
    ],
    "added_time": "2026-01-02 15:06:51"
  },
  {
    "source_file": "poet.song.220000.json",
    "title": "和王和禮留別韻",
    "author": "胡仲參",
    "paragraphs": [
      "歸騎怱怱十日程，客身猶自戀桐城。",
      "未應江左追王建，且去隆中卧孔明。",
      "雞黍幾番陪夜話，鶑花一路伴伶聲。",
      "秦溪溪上無風浪，好與白鷗尋舊盟。"
    ],
    "added_time": "2026-01-02 15:07:08"
  },
  {
    "source_file": "poet.song.107000.json",
    "title": "次韻劉仲高懷外舅家梅花",
    "author": "朱松",
    "paragraphs": [
      "柯山月下嬋娟影，前度劉郎餘故情。",
      "詩成回首戀三宿，我亦惜花癡半生。",
      "鴈沉寒水菩提長，蟲蝕真詮章句清。",
      "西湖懸絕得鸞喙，可但能專五字城。"
    ],
    "added_time": "2026-01-02 15:07:12"
  },
  {
    "source_file": "poet.song.198000.json",
    "title": "贈鍾主簿父子",
    "author": "劉克莊",
    "paragraphs": [
      "旗鈴接跡向西馳，丹桂靈椿並一時。",
      "競說郎君能跨竈，頓令老子欲笞兒。",
      "妙年不患錐無穎，前輩曾言木就規。",
      "相國晏公元楚産，何須千里遠求師。"
    ],
    "added_time": "2026-01-02 15:07:13"
  },
  {
    "source_file": "poet.song.198000.json",
    "title": "贈豫知子",
    "author": "劉克莊",
    "paragraphs": [
      "隔膜能知人肺肝，瞭如燭照與龜鑽。",
      "敏於一行推棋子，妙似堯夫測牡丹。",
      "道是鬼來疑太黠，驀然仙去覓應難。",
      "身今槁木寒灰樣，慙愧巫咸子細看。"
    ],
    "added_time": "2026-01-02 15:07:13"
  },
  {
    "source_file": "poet.song.191000.json",
    "title": "次韻虞萬州見寄除夕江村餞臘  其一",
    "author": "魏了翁",
    "paragraphs": [
      "非我江山許我賒，有涯生事不無涯。",
      "雨添餠餌村村秀，風作羹胹樹樹花。",
      "行玉盤中看物化，縷銀幡裏感年華。",
      "初春心事誰人解，夢落滄江處士家。"
    ],
    "added_time": "2026-01-02 15:07:19"
  },
  {
    "source_file": "poet.song.106000.json",
    "title": "九日三首  其三",
    "author": "張嵲",
    "paragraphs": [
      "九日當年菊蕊遲，今年庭下半芳菲。",
      "禾收原野將成廪，楓落江湖欲授衣。",
      "何處好山饒勝概，擬攜家釀趁晴暉。",
      "病衰不復能捜句，聊插紅茰滿帽歸。"
    ],
    "added_time": "2026-01-02 15:07:31"
  },
  {
    "source_file": "poet.song.106000.json",
    "title": "忠顯劉公挽詩四首  其二",
    "author": "張嵲",
    "paragraphs": [
      "禍基媒孽自燕雲，抗議如公有幾人。",
      "軍旅未聞焉用試，豺狼不噬豈宜親。",
      "求魚緣木謾蠧國，曲突徙薪翻殞身。",
      "才大言深古難用，忠良千載恨常新。"
    ],
    "added_time": "2026-01-02 15:07:31"
  },
  {
    "source_file": "poet.song.3000.json",
    "title": "酬太常晁丞見寄",
    "author": "王禹偁",
    "paragraphs": [
      "當年布素定交情，恨不同爲出谷鶑。",
      "猶作三丞君最屈，徧尋兩制我知榮。",
      "湮沉莫厭青衫在，彼此俱嗟白髮生。",
      "重入玉堂非所望，汶陽田好欲歸耕。"
    ],
    "added_time": "2026-01-02 15:08:03"
  },
  {
    "source_file": "poet.song.230000.json",
    "title": "夢東坡先生",
    "author": "方回",
    "paragraphs": [
      "夜夢東坡公，分我龍腦香。",
      "玉指撮冰雪，佩之鞶带囊。",
      "江湖衰老蹤，十度遊潯陽。",
      "始入紫極宮，勉和瓊田章。",
      "太白實首唱，繼以雙井黄。",
      "此詩豈容續，束緼儕朝陽。",
      "孺子可教歟，馭風來帝傍。",
      "跛鼈傅羽翼，恍惚追龍驤。",
      "文通五色筆，尚爲文字祥。",
      "公名蔽天壤，誰敢邀餘光。",
      "再拜眉山集，一上秋聲堂。",
      "殘馥果容丐，永流千古芳。"
    ],
    "added_time": "2026-01-02 15:08:03"
  },
  {
    "source_file": "poet.song.42000.json",
    "title": "題澧州石門縣蹇周輔蟠翁太博三愛堂",
    "author": "馮山",
    "paragraphs": [
      "石門險且僻，人煙萬山罅。",
      "蟠翁老才望，来此屈英駕。",
      "破漏煩補綴，嚬呻索慰藉。",
      "力致乃坐享，少勞豈豐暇。",
      "臨觀閴無有，游燕久以謝。",
      "廢園近城邑，丘墟甚原壩。",
      "高松困藤蔓，嘉果没荆柘。",
      "斬荒使之出，蒼翠若圖畫。",
      "直前走橋閣，當中建臺榭。",
      "雍容賓朋席，左右書史架。",
      "命亭以三愛，作詩盛誇詫。",
      "韻險語怪絕，竊讀驚汗下。",
      "嗟予苦覊束，相去止數舍。",
      "深思一登覽，若渴不得蔗。",
      "知君羣公表，甫爲兵民借。",
      "復以三者樂，何時動歸靶。",
      "吾鄉富風景，草木芬蘭麝。",
      "錦水清於漢，岷峨不讓華。",
      "蔡圃豈足道，寧爲耳目乍。",
      "苟以吾言然，煩君少譏罵。"
    ],
    "added_time": "2026-01-02 15:08:37"
  },
  {
    "source_file": "poet.song.42000.json",
    "title": "謝夔守賈昌言禮賓",
    "author": "馮山",
    "paragraphs": [
      "伯樂善相馬，相內不相外。",
      "造父善御馬，御成不御敗。",
      "沙丘有病馬，志遠力未憊。",
      "盤身怯泥土，俛首困草稗。",
      "强起時奮迅，悲鳴輙喑噫。",
      "駑駘倦相逐，童僕幾見賣。",
      "斯人一回顧，世俗始驚怪。",
      "冀北有駿馬，散蹄雨雹快。",
      "去勢馳滅没，朝荆暮燕代。",
      "銜轡苟庸拙，道途足險隘。",
      "斯人一駷手，千里瞬息屆。",
      "二者豈不偉，繄人而否泰。",
      "相也命所係，御也才所賴。",
      "名馬世常有，伏櫪固有待。",
      "伯造不世出，古今重遭會。",
      "相得互相起，兩致一無礙。",
      "所以馬與人，功名各自大。"
    ],
    "added_time": "2026-01-02 15:08:37"
  },
  {
    "source_file": "poet.song.42000.json",
    "title": "與蒲宗孟傳正察推",
    "author": "馮山",
    "paragraphs": [
      "五月熱無事，訟庭若掃刷。",
      "眼底簿書靜，獨坐癡悶發。",
      "上馬出門去，不避煩與渴。",
      "幕中訪賢友，且欲紓擁閼。",
      "灑水延我坐，解带意思活。",
      "清談破塵滓，快若飲冰雪。",
      "青衫雖同服，所處類巾襪。",
      "道均語言合，殊不間毫髪。",
      "十篇詩總解，金玉自磨戞。",
      "往時草草讀，恨不見本末。",
      "全編使我盡，萬漏都一括。",
      "諸君好詩學，論議每相軋。",
      "破碎失本源，十嘗見七八。",
      "聖途久荒廢，怜君力鋤鏺。",
      "漢安隆中集，應和類控楬。",
      "馳騁氣力壯，嵩岱可手揭。",
      "形容若繪畫，譏諷過賞罰。",
      "迴頭索平淡，春興最清越。",
      "意外得真巧，漫不露彫割。",
      "此皆緒餘爾，太倉出圭撮。",
      "予雖素無聞，少小頗姦黠。",
      "僻澀追古意，芬芳慕賢哲。",
      "獨自狂妄走，屢遭流輩喝。",
      "中道偶成病，兩眼痛欲瞎。",
      "見字輙昏霧，恨無金篦刮。",
      "凜凜憂痼廢，那更尋舊扎。",
      "平生志高遠，縮小僅如鉢。",
      "又從縣道来，屈强且回拔。",
      "吏責常恐嚇，民事日喧聒。",
      "中煩變憔悴，餘憤成嘔噦。",
      "銜轡脱未去，俛首就一秣。",
      "大叫雖慷慨，壯圖已銷殺。",
      "清華果無分，看人起門閥。",
      "羡君名聲好，風誼縱超拔。",
      "憑陵欲軒翥，去勢不可遏。",
      "然猶滯巴徼，官況飽辛辣。",
      "始初未識面，展手思挽撮。",
      "相值偶相得，青松引藤葛。",
      "意氣始投合，底裏盡表察。",
      "文字本非敵，輕舫觸巨筏。",
      "雅趣均厚薄，高論借迂闊。",
      "窮中煩慰藉，何異魚喣沫。",
      "俗態重趨走，仕路饒險滑。",
      "且當學鴻漸，不能助苗揠。",
      "窮達蓋有命，運轉隨坱圠。",
      "蓋棺事始定，嘗聞古人說。",
      "功名倘可期，因君爲尋掇。"
    ],
    "added_time": "2026-01-02 15:08:37"
  },
  {
    "source_file": "poet.song.42000.json",
    "title": "辰陽館",
    "author": "馮山",
    "paragraphs": [
      "辰陽號難理，五溪地相跨。",
      "邊臣重綏撫，蠻獠愈驕詐。",
      "封陲苦侵暴，文書困譏罵。",
      "誰爲太守樂，一笑不得暇。",
      "張公抗辰旆，烽障幾欲罷。",
      "偃息有餘地，登臨無一舍。",
      "迺興辰陽館，城東兩山胯。",
      "泉聲落溪谷，湖光照亭榭。",
      "花木親種植，朋僚日追迓。",
      "投壺征虜祭，圍棋太傅謝。",
      "高風邈難繼，維公並驅駕。",
      "有客嘗一至，席參鄒枚亞。",
      "覽物言思闊，醒魂耳目乍。",
      "欲記傳之久，恨無文章價。",
      "願公賁泉石，遊宴日来藉。",
      "新詩上碑刻，佳景若圖畫。",
      "旦暮趣召還，歸爲中州詫。"
    ],
    "added_time": "2026-01-02 15:08:37"
  },
  {
    "source_file": "poet.song.42000.json",
    "title": "開州盛山十二題 宿雲亭",
    "author": "馮山",
    "paragraphs": [
      "基構白石層，風物青山圍。",
      "野雲戀幽寂，長遶軒窗飛。"
    ],
    "added_time": "2026-01-02 15:08:37"
  },
  {
    "source_file": "poet.song.179000.json",
    "title": "樓望",
    "author": "趙汝譡",
    "paragraphs": [
      "倚牆茂樹陰，交覆狀垂蓋。",
      "面岑可爲樓，所惜著亭隘。",
      "試憑工師手，高取空闊界。",
      "材章來何山，得補榱棟壞。",
      "泮宮對突兀，雉堞隠縈带。",
      "老榕剪東枝，遂破群碧礙。",
      "閑雲入秋眺，遠靄增暮慨。",
      "心知飛鳥邊，歷歷歸路在。"
    ],
    "added_time": "2026-01-02 15:08:42"
  },
  {
    "source_file": "poet.song.247000.json",
    "title": "庚辰六月陪謹齋準軒雅山游西禪超師院以柳詩道人庭宇靜分韻約有興即賦余得庭字時小寐禪床風雨適至遂賦宇字",
    "author": "黎廷瑞",
    "paragraphs": [
      "小憩西禪牀，謝絕半日暑。",
      "白雲憐倦客，清陰覆停午。",
      "嫋嫋陂上風，沉沉竹間雨。",
      "幽幽一室虛，昵昵群葉語。",
      "冥搜得奇想，熟寐透淳古。",
      "九衢喧野馬，萬喙爭腐鼠。",
      "誰能大槐根，擺落半柯土。",
      "浮生得今辰，幽期况茲宇。",
      "延緣欲忘歸，落日齋堂鼓。"
    ],
    "added_time": "2026-01-02 15:09:29"
  },
  {
    "source_file": "poet.song.170000.json",
    "title": "出山追述所見",
    "author": "張鎡",
    "paragraphs": [
      "我家正對風煙住，飽看陰晴變朝暮。",
      "清秋非但入詩脾，挽向溪山深處去。",
      "溪山深處是湖州，水合雲凝不斷頭。",
      "曬稻坡前移拄杖，罩魚灘際泊扁舟。",
      "入城要盡登臨目，駝橋繫纜因留宿。",
      "舊遊十載夢驚回，堤邊老柳依然綠。",
      "凌晨取道峴山前，漥樽就拊穹崖巔。",
      "縈紆遥指道場路，挂席徑造尋幽禪。",
      "彎環港轉茭田上，鶑簧激烈千松嶂。",
      "竹輿飛入翠光中，寶閤朱扉恣舒望。",
      "當年祖訥伏於菟，躡屐旋薙荆榛居。",
      "至今夜半吼寒月，守護凈境嚴驅除。",
      "呼燈談話倏度夕，粥盃共赴雲堂集。",
      "日高振袂過隣峰，老衲相看但長揖。"
    ],
    "added_time": "2026-01-02 15:09:43"
  },
  {
    "source_file": "poet.song.198000.json",
    "title": "寄章貢姚使君",
    "author": "劉克莊",
    "paragraphs": [
      "虔在江西尤鉅麗，極知君相選侯難。",
      "昔多法從懷州紱，今少詩人上將壇。",
      "斂戍官兵申拆洗，放衙谿洞報平安。",
      "衰頹欲納轅門謁，却怕崆峒臘雪寒。"
    ],
    "added_time": "2026-01-02 15:09:49"
  },
  {
    "source_file": "poet.song.117000.json",
    "title": "雨後陪省中諸公游竹閣",
    "author": "黄公度",
    "paragraphs": [
      "紅盡桃初實，青濃柳欲花。",
      "春歸人迹少，山遠市聲譁。",
      "空有前朝樹，難尋處士家。",
      "登臨多感慨，况復客天涯。"
    ],
    "added_time": "2026-01-02 15:09:52"
  },
  {
    "source_file": "poet.song.128000.json",
    "title": "累日倦甚不能觴客睡起戲作",
    "author": "陸游",
    "paragraphs": [
      "粉闇紅蔫罇爼薄，不如止酒得安眠。",
      "無心已破浮生夢，有力聊輕造化權。",
      "脱髮滿梳真老矣，斷香縈几故翛然。",
      "晚知古佛中邊語，正合蒙莊內外篇。"
    ],
    "added_time": "2026-01-02 15:09:53"
  },
  {
    "source_file": "poet.song.242000.json",
    "title": "過吳門感前游",
    "author": "林景熙",
    "paragraphs": [
      "回首前游夢未忘，江雲漠漠樹蒼蒼。",
      "客心空老鶑花月，詩貌不肥魚稻鄉。",
      "白虎氣銷遺瘦石，綵虹影冷卧斜陽。",
      "當時已嘆來麋鹿，後二千年更斷腸。"
    ],
    "added_time": "2026-01-02 15:10:10"
  },
  {
    "source_file": "poet.song.16000.json",
    "title": "春日湖上偶作  其一",
    "author": "文彥博",
    "paragraphs": [
      "地勝當春早，身閑愛景幽。",
      "微風吹積水，盡日颺虛舟。",
      "客至解懸榻，魚來避直鈎。",
      "機心本不動，猶恐駭羣鷗。"
    ],
    "added_time": "2026-01-02 15:10:11"
  },
  {
    "source_file": "poet.song.138000.json",
    "title": "立春日陪魏丞相登三江亭",
    "author": "范成大",
    "paragraphs": [
      "佳節登臨始此回，聊從晻靄望蓬萊。",
      "水分江北渡頭去，風自海東潮外來。",
      "太白天寒猶带雪，十洲池暖已浮醅。",
      "一尊往酹發船鼓，我亦歸帆相次開。"
    ],
    "added_time": "2026-01-02 15:10:11"
  },
  {
    "source_file": "poet.song.43000.json",
    "title": "喜鍾山泉禪師見過",
    "author": "郭祥正",
    "paragraphs": [
      "聞師飛錫来，七日遠葷飲。",
      "欣諧清淨談，中夜未能寢。",
      "師提寶公刀，爲我裁古錦。",
      "言歸不須忙，溪上冰雪凛。"
    ],
    "added_time": "2026-01-02 15:10:32"
  },
  {
    "source_file": "poet.song.153000.json",
    "title": "得禁中花喜而有作",
    "author": "許及之",
    "paragraphs": [
      "階前紅少綠多時，尚有名花巨壓枝。",
      "珠璧直疑天上得，瓊瑶難報世間奇。",
      "懸知丹禁鶑花繞，始覺仙家日月遲。",
      "珍重十洲蓬島客，津津喜色見雙眉。"
    ],
    "added_time": "2026-01-02 15:10:56"
  },
  {
    "source_file": "poet.song.13000.json",
    "title": "陳浩赴福州幕",
    "author": "梅堯臣",
    "paragraphs": [
      "梅殘杏將坼，楊柳都未堪。",
      "欲贈無所贈，春風吹酒酣。",
      "遠山猶带雪，野水已如藍。",
      "羽檄不應有，詩書自可躭。"
    ],
    "added_time": "2026-01-02 15:11:02"
  },
  {
    "source_file": "poet.song.194000.json",
    "title": "和虞滄江梅花四絕句  其一",
    "author": "程公許",
    "paragraphs": [
      "橫枝借與月傳神，相對無言自目成。",
      "好在玉壺清夜裏，冷香孤艷浸空明。"
    ],
    "added_time": "2026-01-02 15:11:09"
  },
  {
    "source_file": "poet.song.106000.json",
    "title": "壽沃令二首  其二",
    "author": "張嵲",
    "paragraphs": [
      "奎文昭煥夢熊羆，正值英賢慶誕時。",
      "人日空知經月是，斗杓纔徧一年移。",
      "銅靈仙氣鍾標格，罨畫溪光入句辭。",
      "發策談兵知醖籍，操刀製錦見施爲。",
      "三年仁政春千日，萬口歡聲壽一巵。",
      "願祝我翁何許歲，紅蓮葉上見遊龜。"
    ],
    "added_time": "2026-01-02 15:11:32"
  },
  {
    "source_file": "poet.song.230000.json",
    "title": "晚登會真道堂望廬山大江作",
    "author": "方回",
    "paragraphs": [
      "春風燠江城，樓臺眩桃李。",
      "高堂一臨眺，傍觀謂予喜。",
      "予心實不然，俯視憫羣蟻。",
      "通衢鬨塵埃，委巷困泥滓。",
      "膏火煎熬間，樊牆限茅葦。",
      "溷處雜酸呻，清思何由起。",
      "別有天地寶，注此兩眸子。",
      "北拱五老峰，西傾九派水。",
      "冥冥淡烟外，烱烱殘雪裏。",
      "元氣所融結，萬古奠南紀。",
      "中有不死人，神遊常在此。",
      "安得月明夜，嘯風控赤鯉。",
      "導迎呵江神，殿護叱山鬼。",
      "脩靜無談玄，慧遠勿析理。",
      "亦不用湘靈，瑶瑟鼓葱指。",
      "稽首青蓮仙，大雅叩吟髓。",
      "前陶後蘇黄，相與奏宮徵。",
      "靈文九霄秘，玄關一時啟。",
      "怳兮發浩歌，洞見開闢始。",
      "迴謝人間世，日夜虱生蟣。",
      "腥膩纏臭帤，聞此穢或洗。",
      "黄冠似予知，具茗亦粲爾。",
      "歸卧不成眠，汲井漱寒齒。"
    ],
    "added_time": "2026-01-02 15:11:34"
  },
  {
    "source_file": "poet.song.230000.json",
    "title": "題會真道堂",
    "author": "方回",
    "paragraphs": [
      "八客一道士，臨風舉茗盞。",
      "孔老業不同，同具看山眼。",
      "其六惟坤珍，三實吳楚産。",
      "稟氣殊東西，粹美無可柬。",
      "景仙幻斯堂，土阜高𡾰嵼。",
      "飛來九疊雲，城闕不可限。",
      "泉貝似神助，草棘使鬼剗。",
      "有官頹厥府，視此得無赧。",
      "秘籙誦琅函，芳字紀玉版。",
      "他時千柱宮，咄嗟了鳩僝。",
      "吾儕昔英妙，文采炳虓虥。",
      "暮年閲世故，豪氣就磨鏟。",
      "願超栩栩夢，不受俗網綰。",
      "未信結鄰樓，尚隔劍門棧。",
      "壁間鬼谷像，怪睛一何睅。",
      "似與墮圯履，粉飾增著撰。",
      "滋長事爲心，予欲刊蠹簡。",
      "春色浮汀洲，荻笋初可饌。",
      "焉得逡巡手，百甕漉醴醆。",
      "醉魂遨太清，萬劫一笑莞。"
    ],
    "added_time": "2026-01-02 15:11:34"
  },
  {
    "source_file": "poet.song.165000.json",
    "title": "讀林子仁詩",
    "author": "趙蕃",
    "paragraphs": [
      "連林泥滑滑，遍地苹青青。",
      "多病愁難却，春風夢已經。",
      "曾過蘄水郡，不見少微星。",
      "獨行慙方駕，清詩許乞靈。"
    ],
    "added_time": "2026-01-02 15:11:58"
  },
  {
    "source_file": "poet.song.3000.json",
    "title": "暮春",
    "author": "王禹偁",
    "paragraphs": [
      "索寞紅芳又一年，老郎空解惜春殘。",
      "纔聞鶑囀誇楊柳，已被蟬聲哭牡丹。",
      "壯志休磨三尺劍，白頭誰藉兩梁冠。",
      "酒罇何必勞人勸，且折餘花更盡歡。"
    ],
    "added_time": "2026-01-02 15:12:03"
  },
  {
    "source_file": "poet.song.203000.json",
    "title": "和天目見寄",
    "author": "釋元肇",
    "paragraphs": [
      "共折梅花竹嶺西，白雲粘袖带詩歸。",
      "東風著盡青青子，雙徑峯前落照微。"
    ],
    "added_time": "2026-01-02 15:12:46"
  },
  {
    "source_file": "poet.song.252000.json",
    "title": "驛梅",
    "author": "李龍高",
    "paragraphs": [
      "亭邊老樹影𣰦毿，閲盡犀珠壓去驂。",
      "歲晚行人風雪裏，也須障面過江南。"
    ],
    "added_time": "2026-01-02 15:13:01"
  },
  {
    "source_file": "poet.song.143000.json",
    "title": "陳正仲提刑輒還嚴近正及郊禋索語贈別適小圃芙蓉同海棠盛開笑令著句併成四韵",
    "author": "周必大",
    "paragraphs": [
      "綉衣持斧大江南，人在春風和氣間。",
      "草合園扉秋綠縟，花開環堵曉斕斑。",
      "席前宣室趍嚴召，樂奏端誠趁近班。",
      "記取臨分留愛景，芙蓉色鬭海棠殷。"
    ],
    "added_time": "2026-01-02 15:13:08"
  },
  {
    "source_file": "poet.song.242000.json",
    "title": "方玄英故居",
    "author": "林景熙",
    "paragraphs": [
      "艤舟鸕鷀港，白雲滿高原。",
      "借問玄英居，遺搆無復存。",
      "精靈幾百載，山鬼憑幽昏。",
      "獨遺文字香，隠隠草樹根。",
      "轉盼東山麓，彷彿見柴門。",
      "啼猨助悽惻，亦復銷我魂。",
      "漁父促歸橈，牛羊下前村。",
      "長揖者誰子，未識情已溫。",
      "云十有六葉，咸通之耳孫。",
      "緬思幽人後，風雅天所敦。",
      "相携就茅屋，一笑酌瓦尊。"
    ],
    "added_time": "2026-01-02 15:13:27"
  },
  {
    "source_file": "poet.song.156000.json",
    "title": "代呼延信夫以筍乞貓於韓子雲",
    "author": "章甫",
    "paragraphs": [
      "官居城一隅，屋漏如野處。",
      "辛勤補綠蘿，僅可待風雨。",
      "移家幸亡恙，所苦多碩鼠。",
      "齧衣費紉縫，盜肉恣含咀。",
      "引子動成羣，啾啾疑爾汝。",
      "晝曾無靦顔，入暮誰能禦。",
      "窺燈殫膏油，驚夢鬭儔侶。",
      "主人非昔人，爲態尚如許。",
      "飽食詎可常，潛蹤豈無所。",
      "灌穴惡盡殺，具磔難悉舉。",
      "牆東吏部家，兩貓將十子。",
      "往往感仁惠，相乳忘彼此。",
      "花墩夜不眠，衛寢如馴虎。",
      "願分俊逸姿，庶以鎮衡宇。",
      "穿魚聘銜蟬，於君諒無取。",
      "丁寧玉板師，委曲致斯語。",
      "妻孥仍有言，乞貓宜乞女。",
      "他時遂生育，鄰里轉相予。"
    ],
    "added_time": "2026-01-02 15:13:36"
  },
  {
    "source_file": "poet.song.43000.json",
    "title": "送錢節七承議還臺",
    "author": "郭祥正",
    "paragraphs": [
      "平昔未識面，已景才業殊。",
      "及來公詡家，把酒情忻如。",
      "分攜八换歲，益聞峻名譽。",
      "我方姑熟隱，君解惠國符。",
      "鷁舟始云泊，駕言過茅廬。",
      "傾談洗塵聽，積憂令我舒。",
      "鳳窼無凡毛，龍窟多美珠。",
      "朝家正清明，往矣涉亨衢。",
      "澤民冀姚宋，致主優唐虞。",
      "史筆採循吏，非君復誰書。"
    ],
    "added_time": "2026-01-02 15:13:36"
  },
  {
    "source_file": "poet.song.153000.json",
    "title": "次韻王宣甫催梅",
    "author": "許及之",
    "paragraphs": [
      "摇落驅馳自歲年，今年慙愧得身安。",
      "小園亦有先春意，短思惟知著句難。",
      "看水看山從昔好，愛風愛雪待今寒。",
      "故人遠寄催梅作，喚起新愁有萬端。"
    ],
    "added_time": "2026-01-02 15:13:41"
  },
  {
    "source_file": "poet.song.153000.json",
    "title": "初得梅花呈似參議劉二十九丈",
    "author": "許及之",
    "paragraphs": [
      "江南驛使是知津，剪送瓊枝裹綠筠。",
      "觸發家山春意思，喚回天地雪精神。",
      "護持惟有壺瓶水，映带全無几案塵。",
      "一夜梅坡清入夢，不妨持惱謝巖人。"
    ],
    "added_time": "2026-01-02 15:13:41"
  },
  {
    "source_file": "poet.song.124000.json",
    "title": "送吳僉判之官濠州",
    "author": "魏杞",
    "paragraphs": [
      "舉觴屬明月，送君江上舟。",
      "王事知有程，翩然不可留。",
      "濠梁古佳郡，觀魚記莊周。",
      "年來邊徼清，桑麻被田疇。",
      "有詔蠲民租，拊摸頼郡侯。",
      "樂入芙蓉幕，君其贊嘉猷。",
      "僉曹簿領餘，拄頰興未休。",
      "淮山千萬疊，丐君回青眸。",
      "才命各有時，行止非人謀。",
      "主公方拔士，入奉甘泉遊。"
    ],
    "added_time": "2026-01-02 15:13:41"
  },
  {
    "source_file": "poet.song.170000.json",
    "title": "茂洪赴漕試歸苦目疾",
    "author": "張鎡",
    "paragraphs": [
      "潘侯兩鬢光如月，盡日看山常拄笏。",
      "經營菽水纔有餘，赴調無心况干謁。",
      "少年習氣秋來發，較藝文場肆猖獗。",
      "揚沙風起晝昏冥，點漆歸來似泥淈。",
      "我生正欠封侯骨，硯破編殘徒矻矻。",
      "與君發願繡佛前，綺語機心回樸訥。",
      "內觀靈府窮丹闕，虛室生明照毛髮。",
      "却將目力寫新詩，巖電千年不埋沒。"
    ],
    "added_time": "2026-01-02 15:13:46"
  },
  {
    "source_file": "poet.song.117000.json",
    "title": "黄憲生朝三首  其三",
    "author": "黄公度",
    "paragraphs": [
      "陰德千人活，霜威五嶺寒。",
      "三持使者節，一著惠文冠。",
      "臺省班聯忝，賓僚禮數寬。",
      "微官慙束縛，稱壽阻門闌。"
    ],
    "added_time": "2026-01-02 15:13:47"
  },
  {
    "source_file": "poet.song.213000.json",
    "title": "次韻北澗禪師留別",
    "author": "高斯得",
    "paragraphs": [
      "維北有深澗，其中貯幽泉。",
      "茲泥不可滓，萬境涵澄鮮。",
      "老人挹其流，濁世相周旋。",
      "清寒滌腴膩，八解不敢專。",
      "我來宿招提，踰月從金仙。",
      "解后澗瀕老，筆力回百川。",
      "參寥一以去，詩宗久無傳。",
      "阿師佩密印，絕後如光前。",
      "禪房竹色靜，秋深暑將闌。",
      "雙巖儻入夢，寄予白雲篇。"
    ],
    "added_time": "2026-01-02 15:13:53"
  },
  {
    "source_file": "poet.song.3000.json",
    "title": "公退言懷",
    "author": "王禹偁",
    "paragraphs": [
      "吏胥圍繞簿書堆，病眼昏昏素髮垂。",
      "已覺文章無用處，不歸田里待何時。",
      "兩衙决事官差我，五日延英詔問誰。",
      "頼有古人蹤跡在，只應蘧寧是吾師。"
    ],
    "added_time": "2026-01-02 15:14:48"
  },
  {
    "source_file": "poet.song.188000.json",
    "title": "春事",
    "author": "洪咨夔",
    "paragraphs": [
      "莫爲春愁兩鬢翁，管愁元不屬春風。",
      "深黄楊柳夕陽外，淡白杏花明月中。",
      "大自在身天地並，妙光明性聖愚同。",
      "鳴鳩乳燕相料理，融得從前萬慮空。"
    ],
    "added_time": "2026-01-02 15:14:54"
  },
  {
    "source_file": "poet.song.128000.json",
    "title": "十二月十一日視築堤",
    "author": "陸游",
    "paragraphs": [
      "江水來自蠻夷中，五月六月聲摩空。",
      "巨魚穹龜牙鬚雄，欲取闤市爲龍宫。",
      "横隄百丈臥霽虹，始誰築此東平公。",
      "今年樂哉適歲豐，吏不相倚勇赴功。",
      "西山大竹織萬籠，船舸載石來亡窮。",
      "横陳屹立相疊重，置力尤在水廟東。",
      "我登高原相其衝，一盾可愛百箭攻。",
      "蜿蜿其長高隆隆，截如長城限羌戎。",
      "安得椽筆記始終，插江石崖堅可礲。"
    ],
    "added_time": "2026-01-02 15:14:57"
  },
  {
    "source_file": "poet.song.235000.json",
    "title": "次韻通甫贈別",
    "author": "方一夔",
    "paragraphs": [
      "借我折絃琴，彈君不調曲。",
      "此材從何來，妙斲嶧陽木。",
      "一奏唱離鸞，再和彈別鵠。",
      "音響無人知，清絕過如玉。",
      "若人太古民，不肯墮塵俗。",
      "寫興希夷前，袖手澹無欲。",
      "彼哉紈袴兒，下視等毛粟。",
      "憐我來鄉村，妙詩時往復。",
      "相思隔碧雲，清嘯振幽谷。",
      "老我空自憐，頼君時擊觸。",
      "知音古來稀，不數晉荀勗。",
      "紛紛箏笛耳，勿與相徵逐。"
    ],
    "added_time": "2026-01-02 15:15:07"
  },
  {
    "source_file": "poet.song.43000.json",
    "title": "七月八日要閻公達承議晚酌二首  其二",
    "author": "郭祥正",
    "paragraphs": [
      "營駕君莫辭，寓飲不在酒。",
      "得酒亦可喜，話情庶延久。",
      "鷺白不翳塵，山光含美璞。",
      "霞綺映池葩，條蟬嘶露渥。",
      "時平無横愁，身退兹餘裕。",
      "彈琴來薫風，高軒良可佇。"
    ],
    "added_time": "2026-01-02 15:15:40"
  },
  {
    "source_file": "poet.song.138000.json",
    "title": "致一齋述事",
    "author": "范成大",
    "paragraphs": [
      "文書煙海困浮沉，不覺盤跚百病侵。",
      "偶問客年驚我老，忽聞鶑語歎春深。",
      "今朝麥粒黄堪麫，幾日秧田綠似針。",
      "除却一犁春雨足，眼前無物可關心。"
    ],
    "added_time": "2026-01-02 15:15:40"
  },
  {
    "source_file": "poet.song.20000.json",
    "title": "三巖詩 澹山巖",
    "author": "盧臧",
    "paragraphs": [
      "誰開仙窟宅，非與眾巖儔。",
      "樹響晴翻雨，嵐涼夏變秋。",
      "禽靈啼復斷，雲怪吐還收。",
      "深羨羣僧住，嗟予莫少留。"
    ],
    "added_time": "2026-01-02 15:15:53"
  },
  {
    "source_file": "poet.song.153000.json",
    "title": "同寮約過包山因問訊玉津牡丹再次韻呈子儀侍郎",
    "author": "許及之",
    "paragraphs": [
      "傳聞有約過包山，節遇天祺得暫閒。",
      "便有啼鶑迎柳外，不妨飛蝶導花間。",
      "東吳壯觀隨潮長，西洛風光指日還。",
      "獨恨微臣無補報，勳名分寸盍躋攀。"
    ],
    "added_time": "2026-01-02 15:15:57"
  },
  {
    "source_file": "poet.song.107000.json",
    "title": "石門寺四首  其三",
    "author": "朱松",
    "paragraphs": [
      "林棲相喚出幽谷，我亦欲起天未明。",
      "枕中决决響山溜，一似荒城長短更。"
    ],
    "added_time": "2026-01-02 15:16:09"
  },
  {
    "source_file": "poet.song.156000.json",
    "title": "與常不輕弈棋輸松枝筆一篇",
    "author": "章甫",
    "paragraphs": [
      "南山蒼髯翁，閲世幾千秋。",
      "終以明自煎，晚爲松滋侯。",
      "孫枝後來秀，勁直餘風流。",
      "亦學管城子，來從毛穎遊。",
      "故人使江南，江北停歸輈。",
      "持贈比歲寒，厚意豈暗投。",
      "形貌若黄槁，風度猶清修。",
      "輕健殊可人，不作繞指柔。",
      "我貧得長閒，造物因冥搜。",
      "詩成呼使前，脫帽明窗幽。",
      "旁無賞音人，頼爾能點頭。",
      "無論及錢神，政恐爲爾羞。"
    ],
    "added_time": "2026-01-02 15:16:49"
  },
  {
    "source_file": "poet.song.230000.json",
    "title": "次韻謝呂君見寄二首  其二",
    "author": "方回",
    "paragraphs": [
      "鄂城未至客湓城，誰識惓惓欲見情。",
      "端肯寄書憑雁足，遥知求友認鶑聲。",
      "論心政願投膠漆，臨路良難渡水罌。",
      "江海一生今老矣，待來重結歲寒盟。"
    ],
    "added_time": "2026-01-02 15:17:16"
  },
  {
    "source_file": "poet.song.175000.json",
    "title": "次光伯韻",
    "author": "裘萬頃",
    "paragraphs": [
      "竹逕當年手自開，只今無處著莓苔。",
      "絕憐此地過從少，頼有高人時復來。",
      "籬下久霜猶有菊，水邊近臘正多梅。",
      "我云眷眷三年別，君莫怱怱一夕回。"
    ],
    "added_time": "2026-01-02 15:17:17"
  },
  {
    "source_file": "poet.song.247000.json",
    "title": "湖上被水有感二首  其二",
    "author": "黎廷瑞",
    "paragraphs": [
      "天公亦兒劇，日縱驕龍嬉。",
      "弄翻鬣上瓢，一壑共渺迷。",
      "交交蛙出竈，洋洋榻浮龜。",
      "居者既憂墊，行者復蹈危。",
      "覆舟誰氏婦，滅頂誰人兒。",
      "一戲遂如許，高高那得知。",
      "龍驕未易制，天劇不可爲。"
    ],
    "added_time": "2026-01-02 15:17:22"
  },
  {
    "source_file": "poet.song.225000.json",
    "title": "寄與權器之二友",
    "author": "劉黻",
    "paragraphs": [
      "鴻鈞盎一宇，何物非生意。",
      "輪囷得此剝，而有此憔悴。",
      "根蠹聚螾蛭，榦古禦魑魅。",
      "旦旦斧斤尋，九殞特其易。",
      "飛鳥不敢棲，何哉蓊蔚芘。",
      "風雨極震凌，霜雪苦顛躓。",
      "天地大父母，榮枯均厚施。",
      "腐植産靈芝，至美終不閟。",
      "桃李信春妍，奈何骨嫵媚。"
    ],
    "added_time": "2026-01-02 15:17:24"
  },
  {
    "source_file": "poet.song.242000.json",
    "title": "王德輔邀飲新醅予與陳用賓老輒先醉座上分韻得水字",
    "author": "林景熙",
    "paragraphs": [
      "朔風號枯林，吹寒入肌髓。",
      "江湖客影孤，况復懷萬里。",
      "白戰不持鐵，何以破愁壘。",
      "惟有無功鄉，歲暮足可恃。",
      "良朋邀我游，瓦盤列山卉。",
      "軋軋鳴珠泉，灧灧浮翠蟻。",
      "初疑變氣候，漸覺忘我爾。",
      "一觴復一觴，頹然兩衰齒。",
      "桓桓諸少年，互爵方未已。",
      "雖醉不敢譁，諧談亦書史。",
      "所以柴桑翁，濁醪有妙理。",
      "我渴夢西泠，攀條嚼冰蕊。",
      "醒來步虛廊，天空月在水。"
    ],
    "added_time": "2026-01-02 15:17:25"
  },
  {
    "source_file": "poet.song.42000.json",
    "title": "答江安尉鮮于頃野翁",
    "author": "馮山",
    "paragraphs": [
      "寶峰首相聚，錦屏袂一判。",
      "音容阻良覿，歲月嗟易換。",
      "我觀潼江曲，君尉瀘水岸。",
      "到處逢酒徒，無人作詩伴。",
      "南風灑襟袖，佳句適我願。",
      "汶蜀幾萬里，信息偶中斷。",
      "三軒風雅會，蕭條各分散。",
      "孤吟少儔侣，衆喙易嘲囋。",
      "念君同所嗜，路近聲可喚。",
      "唱酬實相眷，牽率豈辭憚。",
      "亹亹郊籍心，無爲簿書亂。"
    ],
    "added_time": "2026-01-02 15:17:46"
  },
  {
    "source_file": "poet.song.42000.json",
    "title": "和李曼修孺職方謝梓守張靖子立龍圖遊春",
    "author": "馮山",
    "paragraphs": [
      "潼川侈風俗，一春事嬉遊。",
      "太守與民樂，高會邀良儔。",
      "年豐廷無訟，日夕爲歡謀。",
      "賓從相追隨，景物多訪求。",
      "名園布芳郊，寶刹依重丘。",
      "紅旗肅冠蓋，畫鼓翻倡優。",
      "人情殊未央，春意亦少留。",
      "最後司馬至，爲羅東山羞。",
      "觀棋緩带閒，試茗澄心幽。",
      "猖狂但醒醉，感慨還唱酬。",
      "清尊未放手，急景如轉頭。",
      "分司飽餘味，經世忘遠憂。",
      "来時蠶始眠，歸看場中麰。",
      "人生苟適性，不羡萬戶侯。",
      "丈夫負壯氣，安知餓填溝。",
      "得志位卿相，失時歸田疇。",
      "紛紛素所輕，大半登瀛洲。",
      "肯爲五斗米，折腰趨道周。",
      "區區事筆硯，頂踵稱恩庥。",
      "酒酣且勿去，爲我新聲謳。"
    ],
    "added_time": "2026-01-02 15:17:46"
  },
  {
    "source_file": "poet.song.169000.json",
    "title": "送鄭景元",
    "author": "葉適",
    "paragraphs": [
      "兄弟同升難，高材自摧角。",
      "官多復不記，四載禮南嶽。",
      "一朝盡室去，菲食遭歲惡。",
      "丈夫軒豁意，快緊出鷹鶚。",
      "忍事得無慚，信有古人學。",
      "建安雖閩壤，桂樹美可樂。",
      "合抱更連理，叢生蔭州郭。",
      "歲月歷悠長，根株見齦齶。",
      "終當作大厦，積功在雲壑。",
      "尚友如此君，蒼天未爲薄。"
    ],
    "added_time": "2026-01-02 15:18:00"
  },
  {
    "source_file": "poet.song.3000.json",
    "title": "贈省欽",
    "author": "王禹偁",
    "paragraphs": [
      "舊隠何年別翠微，瀑泉聲入鎖禪扉。",
      "御前曾寫八分字，天上特宣三事衣。",
      "燈照夜庵霜後冷，鼎烹秋菌雨中肥。",
      "終歸五老峰邊去，杯渡長江一錫飛。"
    ],
    "added_time": "2026-01-02 15:18:01"
  },
  {
    "source_file": "poet.song.170000.json",
    "title": "當塗叔祖生朝以顧亮畫雙松鹿雀爲壽",
    "author": "張鎡",
    "paragraphs": [
      "維崧之顛仙所巢，凡卉不敢爭分淆。",
      "千年雙幹騰老蛟，露月沐浴風枝敲。",
      "雪霜貿貿青愈苞，天授非論地肥磽。",
      "翼而翔飛足而跑，倘輕來此遭譏嘲。",
      "偉哉兩鹿義漆膠，生鐵挺角銅爲骹。",
      "於菟可阱熊可庖，爾獨不受人鞭捎。",
      "如鳳在藪麟在郊，俯仰自得盤林坳。",
      "神雀亦喜辭黄茅，飛鳴豈復喧啁啁。",
      "丹葩照映山靈教，欲銜獻仙薦杯殽。",
      "南園胸中洞六爻，大藩鎮護無鳴髇。",
      "報穰祝畢停迎貓，行取相印符竹拋。",
      "長生陰德丹臺抄，我欲歌頌追雲璈。",
      "往壽此畫猶毫髾，阻修頼有精誠交。"
    ],
    "added_time": "2026-01-02 15:18:05"
  },
  {
    "source_file": "poet.song.30000.json",
    "title": "和安之今春於鄭國相公及光處得綴珠蓮各一本植之盆中仲夏始見一花喜而成詠末句云未知先合謝誰家",
    "author": "司馬光",
    "paragraphs": [
      "春凍消時種兩芽，南風薫日見孤花。",
      "先開必自陶鈞力，且合歸功丞相家。"
    ],
    "added_time": "2026-01-02 15:18:43"
  },
  {
    "source_file": "poet.song.188000.json",
    "title": "燕巢",
    "author": "洪咨夔",
    "paragraphs": [
      "華堂橫架晴虹壯，來鳳結巢長一丈。",
      "中間贔屭譙樓勢，兩旁坡陀翼城樣。",
      "相攸爾居莫此樂，得意鳴聲相下上。",
      "同時啐啄三四雛，盡日往來千百餉。",
      "欲飛未飛翅羞澀，似定不定跂摇漾。",
      "施施引趁女牆行，戢戢教升危堞望。",
      "黄金鑄印分裏有，何用芹泥呈瑞象。",
      "主人長健燕長歸，但願春風不相放。"
    ],
    "added_time": "2026-01-02 15:19:07"
  },
  {
    "source_file": "poet.song.153000.json",
    "title": "鑿池添種荷花",
    "author": "許及之",
    "paragraphs": [
      "累石防花拾棄材，鑿池種藕白餘苔。",
      "游鯈剩喜波光闊，飛鷺似知人意來。",
      "已見圓荷浮小葉，正須細雨熟黄梅。",
      "莫言舊隠無多景，一派清泉手自開。"
    ],
    "added_time": "2026-01-02 15:19:08"
  },
  {
    "source_file": "poet.song.29000.json",
    "title": "留别逢吉",
    "author": "司馬光",
    "paragraphs": [
      "君念承明臭味稀，相逢惜别重依依。",
      "會稽太守方坐嘯，東郭先生還步歸。",
      "樂飲林塘留節物，餞行里舍動光輝。",
      "雙旌迴去行人發，一带長臯煙雨微。"
    ],
    "added_time": "2026-01-02 15:19:10"
  },
  {
    "source_file": "poet.song.230000.json",
    "title": "過社",
    "author": "方回",
    "paragraphs": [
      "來時猶見雪飛花，花落今成雪委沙。",
      "旅舍燕聲春過社，禪窗蝶夢客思家。",
      "貓頭味薦廉泉笋，雀舌香分凈社茶。",
      "豈謂故園無此物，直煩博望泛仙槎。"
    ],
    "added_time": "2026-01-02 15:19:24"
  },
  {
    "source_file": "poet.song.194000.json",
    "title": "再和賀及甫領西清先生薦牘  其一",
    "author": "程公許",
    "paragraphs": [
      "薦函引重一何頻，畫餠充饑恐誤人。",
      "公道晚遭諸葛相，且煩輿致倚經綸。"
    ],
    "added_time": "2026-01-02 15:19:34"
  },
  {
    "source_file": "poet.song.252000.json",
    "title": "綠珠樓",
    "author": "李龍高",
    "paragraphs": [
      "危甍連綺百千株，人去鶑飛半朵無。",
      "太白莫嗟金谷樹，絳霄樓外亦平蕪。"
    ],
    "added_time": "2026-01-02 15:19:55"
  },
  {
    "source_file": "poet.song.156000.json",
    "title": "紫蘇",
    "author": "章甫",
    "paragraphs": [
      "吾家大江南，生長慣卑濕。",
      "早衰坐辛勤，寒氣得相襲。",
      "每愁春夏交，兩脚難行立。",
      "貧窮醫藥少，未易辦芝朮。",
      "人言常食飲，蔬茹不可忽。",
      "紫蘇品之中，功具神農述。",
      "爲湯益廣庭，調度宜同橘。",
      "結子最甘香，要待秋霜實。",
      "作腐罌粟然，加點須薑蜜。",
      "由茲頗知殊，每就畦丁乞。",
      "飄流無定居，借屋少容膝。",
      "何當廣種藝，歲晚愈吾疾。"
    ],
    "added_time": "2026-01-02 15:20:17"
  },
  {
    "source_file": "poet.song.156000.json",
    "title": "答權幹用命字韻見惠",
    "author": "章甫",
    "paragraphs": [
      "峩峩儒衣冠，昕貴知義命。",
      "大道若坦途，狂夫蹈邪徑。",
      "惟君異流俗，學古師往聖。",
      "窮居飲一瓢，輕視車千乘。",
      "粹然白玉溫，卓爾青松勁。",
      "風流入蓮幕，忠恕自天性。",
      "愛賢易好色，避利如深穽。",
      "時邀野人語，亦說禪家病。",
      "不辭王事勞，益知仁者靜。",
      "兼旬當闊別，强飯遵時令。",
      "邊城霜露寒，淮鄉道里夐。",
      "事物多感懷，篇章應寓興。"
    ],
    "added_time": "2026-01-02 15:20:17"
  },
  {
    "source_file": "poet.song.156000.json",
    "title": "連屋",
    "author": "章甫",
    "paragraphs": [
      "十年誦公詩，正自識孫楚。",
      "一日從公遊，如入圖書府。",
      "登門跡已熟，入室心相予。",
      "及觀連屋處，益知用意苦。",
      "巖巖中書君，正色元祐年。",
      "文章照今古，神物護簡編。",
      "盛德宜有後，諸孫如彼賢。",
      "韡韡常棣華，相戒南陔篇。"
    ],
    "added_time": "2026-01-02 15:20:17"
  },
  {
    "source_file": "poet.song.156000.json",
    "title": "驄馬",
    "author": "章甫",
    "paragraphs": [
      "門前驄馬無人騎，北風落日長聲嘶。",
      "細看毛骨獨殊衆，或言來自流沙西。",
      "伏櫪忍遭奴隸辱，立仗難貪五品粟。",
      "將軍邊塞敢橫行，願同生死俱馳逐。"
    ],
    "added_time": "2026-01-02 15:20:17"
  },
  {
    "source_file": "poet.song.156000.json",
    "title": "次韓中父送行韻",
    "author": "章甫",
    "paragraphs": [
      "素琴橫牀巾漉酒，千載斯人吾尚友。",
      "祇今與世已相違，再見喜君真耐久。",
      "笑我生緣良易足，畬田新燒屋新築。",
      "飯牛政自不須歌，失馬焉知未爲福。",
      "百里未容君疾驅，朝廷用才當不拘。",
      "他年得意輦轂下，莫忘詩篇寄田舍。"
    ],
    "added_time": "2026-01-02 15:20:17"
  },
  {
    "source_file": "poet.song.43000.json",
    "title": "將至金陵謁曾子開侍郎",
    "author": "郭祥正",
    "paragraphs": [
      "秋空久不雨，漠漠風卷沙。",
      "胡爲起高興，昨夜辭山家。",
      "明投金陵郭，府觀凌紫霞。",
      "公解豫章榻，我停銀漢槎。",
      "一傾别後言，電雹鳴交加。",
      "借公口中春，發我枝上花。",
      "又如出地雷，空山走龍蛇。",
      "公能結明主，我亦思無邪。",
      "但驚歧路别，進退各有涯。",
      "浮生能幾時，鬢髮忽已華。",
      "會合豈易得，兵厨酒仍佳。",
      "慎勿學謝安，捫涕空慼嗟。"
    ],
    "added_time": "2026-01-02 15:20:27"
  },
  {
    "source_file": "poet.song.165000.json",
    "title": "次韻成父舟中",
    "author": "趙蕃",
    "paragraphs": [
      "久客日復日，窮冬冰復冰。",
      "知還憐倦鳥，側翅耻饑鷹。",
      "搔髮傷今老，沿塘記昔曾。",
      "舒憂足行卷，教諂謝書縢。"
    ],
    "added_time": "2026-01-02 15:20:32"
  },
  {
    "source_file": "poet.song.128000.json",
    "title": "月下作二首  其二",
    "author": "陸游",
    "paragraphs": [
      "畏暑不巾襪，步月搘短笻。",
      "瘦身髮鬅鬙，顧影如孤松。",
      "徑幽螢開闔，池漲魚噞喁。",
      "飛泉穿北垣，珠玉相撞舂。",
      "東湖更奇絕，百畆銀初鎔。",
      "但能抱琴往，絕恨欠鶴從。",
      "重露傾荷盤，微風墮芙蓉。",
      "歡言美清夜，縹渺吹疏鐘。",
      "空中飛僊人，粲然冰雪容。",
      "笑我老塵世，不記瑶臺逢。"
    ],
    "added_time": "2026-01-02 15:20:53"
  },
  {
    "source_file": "poet.song.235000.json",
    "title": "續感興二十五首  其一八",
    "author": "方一夔",
    "paragraphs": [
      "文章不用世，毫端弄春妍。",
      "滿聽疑可采，躡空若浮烟。",
      "君尹西都日，琅琅賈董篇。",
      "如種田得穀，如鑿井得泉。",
      "子虛與大人，縹緲淩雲仙。",
      "簜節病桑梓，不置巢邊鳶。",
      "問君取士意，取士當誰先。",
      "勿取春華艷，祇取秋柏堅。"
    ],
    "added_time": "2026-01-02 15:21:31"
  },
  {
    "source_file": "poet.song.117000.json",
    "title": "贈炊僮",
    "author": "黄公度",
    "paragraphs": [
      "雞唱度纔三，羸僮井臼探。",
      "缺瓶分曉月，古竈湧晴嵐。",
      "口腹真吾累，庖厨頼爾堪。",
      "支離不耕者，對案敢無慙。"
    ],
    "added_time": "2026-01-02 15:21:43"
  },
  {
    "source_file": "poet.song.230000.json",
    "title": "曉枕",
    "author": "方回",
    "paragraphs": [
      "春來何事客江城，欹枕懷人意屢驚。",
      "遥夜欲明風雨止，老人無睡鼓鐘清。",
      "苦難辭酒真成病，强欲酬詩曲徇情。",
      "竹密花濃歸去好，萬山深處聽鶑聲。"
    ],
    "added_time": "2026-01-02 15:21:56"
  },
  {
    "source_file": "poet.song.230000.json",
    "title": "晚晴又賦",
    "author": "方回",
    "paragraphs": [
      "疾風吹怒雨，天地閉青春。",
      "眼忽驚晴色，心如見故人。",
      "遷鶑元未老，戰馬漸無塵。",
      "黄鶴樓前路，輕帆好問津。"
    ],
    "added_time": "2026-01-02 15:21:56"
  },
  {
    "source_file": "poet.song.169000.json",
    "title": "題賈儼不忘室",
    "author": "葉適",
    "paragraphs": [
      "賈子好脩士，躬耕鹿岩阿。",
      "茂木俯青泉，幽處堪逶迤。",
      "有室凈棐几，圖史參前羅。",
      "獨能取我語，標榜相巍峩。",
      "我語不必記，子意故足多。",
      "物之徇外者，迅若橫流波。",
      "當其一念覺，胼胝駐崩渦。",
      "神丸起痿瘵，厚纊還暄和。",
      "倫類苟通明，軌轍寧舛訛。",
      "但憂所見弱，繚如附松蘿。",
      "輿薪豈不睹，奈此斤斧何。",
      "勿令學高山，所至纔獻坡。",
      "如於衆稊稗，收拾同穎禾。",
      "雖云善端在，坐悼良時過。",
      "子先發曹掾，仁義躬濯磨。",
      "活人不知數，一善禳衆瘥。",
      "每識飯牛下，有作甯戚歌。",
      "至今鄉里敬，墓柏垂霜柯。",
      "子質復粹美，藻火兼佩珂。",
      "中夜再三歎，警策自詆訶。",
      "未合者參辰，已逝者江河。",
      "所願天爵尊，非必貴决科。"
    ],
    "added_time": "2026-01-02 15:22:01"
  },
  {
    "source_file": "poet.song.146000.json",
    "title": "讀本朝史有感十首  其一○",
    "author": "項安世",
    "paragraphs": [
      "愈作唐經還蓄縮，邕知漢事謾嘍囉。",
      "假令實錄成書了，其奈雍邱問日何。"
    ],
    "added_time": "2026-01-02 15:22:21"
  },
  {
    "source_file": "poet.song.170000.json",
    "title": "簡虞子建",
    "author": "張鎡",
    "paragraphs": [
      "虞君借屋王城裏，閉門端從窮經史。",
      "遊謁俱非射利徒，名公往往爲知己。",
      "年來清貧漸到骨，造命由天常自委。",
      "屬客雖慳北海樽，出街尚矜東郭履。",
      "我交英彥固不少，易足如君誠鮮矣。",
      "連朝雪片大似掌，平地未尺俄復止。",
      "今晨暘光炙瓦壟，旋滴虛簷聲不已。",
      "竹間鳥雀快飛鳴，庭下兒童爭跳喜。",
      "叩關過我未及款，首問雪詩曾有幾。",
      "自云危樓開破牖，盡見山屏羣玉倚。",
      "遠從臺館聽笙簫，更煮鮭魚傾濁醴。",
      "呼兒誦我湖上句，聊當清歌摇醉耳。",
      "初聞不覺忽自哂，過奬翻令增愧耻。",
      "屢稱非僞弗許辯，更愛無心真絕比。",
      "紛紛馳谷跨深坑，苟祿貪榮顙流泚。",
      "辛勤縱得席暫暖，爭坐成羣又催起。",
      "豈若高蹈身不與，裹布羹蔬藉溫美。",
      "乘閒書紙本非詩，切勿多傳召嗤鄙。"
    ],
    "added_time": "2026-01-02 15:22:23"
  },
  {
    "source_file": "poet.song.170000.json",
    "title": "簡喻叔奇工部沈無隠寺簿",
    "author": "張鎡",
    "paragraphs": [
      "園居懶成癖，駕言何所之。",
      "出門無妨看好雪，粉地玉天相範圍。",
      "氣增坐車熱，旋換白鹿騎。",
      "不須携古囊，詩句隨雪飛。",
      "故人昨遷官，過我睡掩扉。",
      "登堂謝不敏，款話俄移時。",
      "咨詢玉照三百樹，縱未放花堪舉巵。",
      "當約香山翁，共了此段奇。",
      "喜歸步林曲，問梅梅有辭。",
      "相看兩經年，非無主人知。",
      "去春偶晴多，昏曉無不宜。",
      "靜來藜杖橫，笑去綸巾欹。",
      "琉璃巨鍾深數指，月底四弦驚鵲起。",
      "興濃何必斷吟鬚，快寫新詞歌皓齒。",
      "燭遥照路不照花，三更露壓星斗斜。",
      "明床氈穩半酣寢，頭上最愛香雲遮。",
      "明朝再來看，亦復送落霞。",
      "尤物到了奇，飄英覆泥沙。",
      "非徒隨步白錦茵，轉首綠蔭森交加。",
      "于今雪見五六白，斂衽何辭讓渠色。",
      "但催佳客犯寒來，我自有花開頃刻。",
      "言餘試摇枝上凍，已覺欣欣芳萼動。",
      "或如紅豆或如椒，若說供詩儘禁用。",
      "星郎農簿辭林鳳，素有聲名過屈宋。",
      "訪余必待巧乘閒，却恐梅花解嘲弄。"
    ],
    "added_time": "2026-01-02 15:22:23"
  },
  {
    "source_file": "poet.song.170000.json",
    "title": "次韻曾侍郎",
    "author": "張鎡",
    "paragraphs": [
      "世上曾誰歌白雪，慨歎風人聲屢咽。",
      "旋蟲時叩豈無聞，盡發宮商方應節。",
      "江西源正非旁流，文清詩名不易收。",
      "師承吏業特餘事，一門玉律誇中州。",
      "了知著脚最高處，不局晚唐脂粉路。",
      "涪翁時異屹相望，龍勺彝樽滿堂聚。",
      "昔人詞賦上三都，未必獻納裨皇居。",
      "且今司刑掌邦賦，羔羊化行無詐狙。",
      "孤生奚貪芻豢說，一飯跏趺諸想滅。",
      "案頭何用寶傳燈，自有公家論語說。"
    ],
    "added_time": "2026-01-02 15:22:23"
  },
  {
    "source_file": "poet.song.170000.json",
    "title": "蚊",
    "author": "張鎡",
    "paragraphs": [
      "連夜雨作污渠泥，枯莖蠹葉紛滿蹊。",
      "塘坳蠕蠕長科斗，罋腹攘攘翔醯鷄。",
      "濕生別種蛆蛭類，倒擲橫跳浮却墜。",
      "晴風一旦略噓吹，便解飛騰添足翅。",
      "初即陽光緩緩遊，鼓隊趨羣屋角頭。",
      "雪片有聲飄作陣，楊花無樹輥成毬。",
      "爾自與人風馬牛，緣何耳邊鳴啾啾。",
      "鳴啾啾，未爾罪，撲鬢噆膚驅不退。",
      "有時深夜呵殿來，惱亂書燈猶作祟。",
      "何人當年假爾名，曰蚊豈爲文足稱。",
      "斕斑不過脚似豹，勇健未必拳如鷹。",
      "蚊吾語汝汝切聽，爾詎不聞大鵬舉翼辭南溟，上九萬里如雲興。",
      "爾又不聞鳳凰來儀虞帝庭，九章備體參四靈。",
      "奚曾逐逐專囂塵，固知比擬非其倫。",
      "我園牆陰容爾停，自全且效腐草螢。",
      "吸露大勝血肉腥，口業既免報漸輕。",
      "不然薰燎滅爾形，吾言匪妄如日星。"
    ],
    "added_time": "2026-01-02 15:22:23"
  },
  {
    "source_file": "poet.song.170000.json",
    "title": "船回過德清",
    "author": "張鎡",
    "paragraphs": [
      "溪平如簟不織紋，夕陽紅葉參差分。",
      "蘆邊孤篷飯炊芹，風力引上縈長雲。",
      "天將此意慰所欣，我倦不飯興自醺。",
      "思懶豈復筆下勤，一默中有詩無垠，林木振動山應聞。"
    ],
    "added_time": "2026-01-02 15:22:23"
  },
  {
    "source_file": "poet.song.3000.json",
    "title": "送刑部韓員外同年致仕歸華山",
    "author": "王禹偁",
    "paragraphs": [
      "抗表辭烏府，歸山鬢未秋。",
      "朝簪還獬豸，塵世謝蜉蝣。",
      "拂袖人生事，縣車帝命優。",
      "名光新日曆，官占好詞頭。",
      "應宿郎曹美，尋仙物景幽。",
      "繡衣移蕙带，驄馬換耕牛。",
      "對枕蓮峰翠，當門瀑布流。",
      "妻閑栽藥草，兒戲雜猿猴。",
      "買竹憑牙板，疏泉濕鹿裘。",
      "四推離督責，三院肯淹留。",
      "接武陶貞白，差肩許遠遊。",
      "十洲如得侶，萬戶任封侯。",
      "脫洒因君去，龍鍾使我羞。",
      "遷鶑情最洽，化鶴術難求。",
      "掌誥無文彩，謀身足悔尤。",
      "紫垣頻忝竊，白髮合歸休。",
      "應璉叨三入，張衡志四愁。",
      "亦期婚嫁畢，攘袂逐浮丘。"
    ],
    "added_time": "2026-01-02 15:23:08"
  },
  {
    "source_file": "poet.song.138000.json",
    "title": "元日鍾山寶公塔",
    "author": "范成大",
    "paragraphs": [
      "雪後江臯未放春，老來猶駕兩朱輪。",
      "歸心歷歷來時路，官事驅驅病裏身。",
      "未暇雞窠尋古佛，且防鶴帳怨山人。",
      "君看王謝墩邊地，今古功名一窖塵。"
    ],
    "added_time": "2026-01-02 15:23:29"
  },
  {
    "source_file": "poet.song.138000.json",
    "title": "春晚",
    "author": "范成大",
    "paragraphs": [
      "荒園蕭瑟懶追隨，舞燕啼鶑各自私。",
      "窗下日長多得睡，尊前花老不供詩。",
      "吾衰久矣雙蓬鬢，歸去來兮一釣絲。",
      "想見籬東春漲動，小舟無伴柳絲垂。"
    ],
    "added_time": "2026-01-02 15:23:29"
  },
  {
    "source_file": "poet.song.13000.json",
    "title": "和穎上人南徐十詠 望海樓",
    "author": "梅堯臣",
    "paragraphs": [
      "嘗聞觀蹄涔，詎識海水大。",
      "浩浩與天同，滔滔衆流會。",
      "平吞江作練，遠瀉河如带。",
      "終日郡樓間，欲取長鯨鱠。"
    ],
    "added_time": "2026-01-02 15:23:32"
  },
  {
    "source_file": "poet.song.203000.json",
    "title": "登狼山",
    "author": "釋元肇",
    "paragraphs": [
      "江南見山猶可惜，千里萬里行不極。",
      "江北見山絕可憐，三峯兩峯謾堆積。",
      "平生未識蜀道難，頼此爲余雙眼碧。",
      "真人僊去狼不來，突兀與江相怒射。",
      "尋詩更上最高峰，莫嘆能消幾緉屐。",
      "水光山色只依然，顧我重來鬢非昔。",
      "笑歸丘壑橫胸臆，別倩東風吹脚力。"
    ],
    "added_time": "2026-01-02 15:24:10"
  },
  {
    "source_file": "poet.song.247000.json",
    "title": "次韻吳雅翁秋懷四首  其三",
    "author": "黎廷瑞",
    "paragraphs": [
      "蒼忙遺二老，俯仰近十秋。",
      "松柏摧高岡，鳳麟隠滄洲。",
      "吾道遽如許，斯人安可求。",
      "當年西門路，感涕吟山丘。",
      "矧我於韓門，忝與李漢儔。",
      "遺文念當序，舉筆心先愁。",
      "歲寒頼有公，名節姱以修。",
      "願言愛體素，一柱迴狂流。",
      "天倫豈不傷，天運良悠悠。"
    ],
    "added_time": "2026-01-02 15:24:45"
  },
  {
    "source_file": "poet.song.143000.json",
    "title": "使臣周允寫平園老叟真于松竹龜鶴間戲贊",
    "author": "周必大",
    "paragraphs": [
      "松可以傲霜雪，竹可以延風月。",
      "龜巢葉而養氣，鶴鳴臯而戢翼。",
      "置閒身于四物，聊竊名于五一。"
    ],
    "added_time": "2026-01-02 15:24:45"
  },
  {
    "source_file": "poet.song.202000.json",
    "title": "牆西一首",
    "author": "劉克莊",
    "paragraphs": [
      "只留一影伴山房，坐待牆西隙月光。",
      "鶴忽歸來尋舊里，燕猶相對語斜陽。",
      "雖無傳附青雲顯，頼有書消白日長。",
      "萬一載醪人問字，爲言儂僅識偏旁。"
    ],
    "added_time": "2026-01-02 15:25:16"
  },
  {
    "source_file": "poet.song.3000.json",
    "title": "病中書事上集賢錢侍郎  其二",
    "author": "王禹偁",
    "paragraphs": [
      "妻兒慣蔬素，僕馬任龍鍾。",
      "一榻渾無物，孤琴對病容。",
      "風翻簾影亂，旱減井痕重。",
      "幽寂誰爲伴，扶行頼瘦筇。"
    ],
    "added_time": "2026-01-02 15:25:34"
  },
  {
    "source_file": "poet.song.165000.json",
    "title": "遊浮洲寺",
    "author": "趙蕃",
    "paragraphs": [
      "久客渾忘頼，羣山得細看。",
      "身如悟浮沒，詩喜助波瀾。",
      "塑象觀殊詭，作鐘懷叛干。",
      "東湖空壯麗，芝嶺漫林巒。"
    ],
    "added_time": "2026-01-02 15:25:47"
  },
  {
    "source_file": "poet.song.213000.json",
    "title": "自敘六十韻",
    "author": "高斯得",
    "paragraphs": [
      "蒼蒼大峩山，高標致青天。",
      "西江走其下，東井躔其顛。",
      "積此二儀氣，鍾爲萬古賢。",
      "粵從揚馬來，作者接項肩。",
      "我家高陽氏，遂古已嬋嫣。",
      "爰及開府公，世德乃昭宣。",
      "挺生六男子，如鼇海上連。",
      "逢時供世用，報國或軀捐。",
      "二季遇明主，皇極佐後先。",
      "英芬播家國，餘輝照山川。",
      "咨予食舊德，一綫千鈞懸。",
      "結髮日礱砥，植節圖貞堅。",
      "龍飛四十春，先皇始招延。",
      "絳侯正驕主，答策聊相鎸。",
      "無心得天下，人力何有焉。",
      "有司矜其愚，寘之龜列前。",
      "先人既死城，□遭禍愈挻。",
      "挈身歸君父，叨沐登史筵。",
      "是時嘉熙末，大臣私自便。",
      "抗疏警其偷，側目尤讒言。",
      "未幾孽嵩來，當國恣且專。",
      "白發竝相議，一斥踰三年。",
      "祁公俄入相，招我赤城邊。",
      "公尋薨于位，游老司陶甄。",
      "蓄縮多畏忌，百壬閙煎煎。",
      "汲黯又妄發，羣厖益呀喧。",
      "卧家百餘日，遂棹嚴灘船。",
      "偶乘浙東傳，入手埋輪權。",
      "南床有婦翁，出柙流饞涎。",
      "劾章格不下，使者反歸田。",
      "流落經七載，那復凌翔鵷。",
      "淳祐更化瑟，弓旌羅八纏。",
      "例叨赤車使，收召湘江壖。",
      "南宮甫踰月，遂玷蓬萊仙。",
      "仍侍玉皇案，兼操金匱篇。",
      "主恩海嶽比，每欲輸塵涓。",
      "謝吳對持鉉，國勢如舟偏。",
      "薰蕕共一器，兩黨操戈鋋。",
      "予與趙徐輩，放逐紛聯翩。",
      "吳公亦去相，國事堪潸然。",
      "荏苒兵難作，擾攘紛戈鋋。",
      "吳公再秉鈞，首議賈生篇。",
      "諸梁尚當路，公願竟以愆。",
      "亡何事大異，萊國冤南遷。",
      "國忠亂天經，黨禍何連延。",
      "傷哉淳祐士，蕭艾化蘭荃。",
      "腰金空照地，噤如秋後蟬。",
      "嗟我亦何人，趙璧乃獨全。",
      "挂舌坐林間，嫠憂耿無眠。",
      "一旦彗星出，應詔言數千。",
      "歷數蔡京罪，請收賈充權。",
      "書遏不得上，龍髯已飛天。",
      "尚有聞戒集，祕之未敢傳。",
      "其間朝陽吟，好事達湖弦。",
      "幾欲齒姦鈇，終虞隕深淵。",
      "偃蹇踰十載，冰山尚頑堅。",
      "不學李拾遺，盡付酒家錢。",
      "不學杜拾遺，窮愁詩自傳。",
      "聖涯浩無際，前路渺以緜。",
      "且復繫寸景，終予犀革編。"
    ],
    "added_time": "2026-01-02 15:26:34"
  },
  {
    "source_file": "poet.song.194000.json",
    "title": "移住郭婆井官廨二絕句  其一",
    "author": "程公許",
    "paragraphs": [
      "絕知家具少於車，伴我奔馳幾篋書。",
      "頼是官清饒暇日，忍教書冊與人疎。"
    ],
    "added_time": "2026-01-02 15:26:40"
  },
  {
    "source_file": "poet.song.156000.json",
    "title": "謝張倅惠茶",
    "author": "章甫",
    "paragraphs": [
      "病軀倦甚不舉酒，便腹枵然尤愛茶。",
      "淮鄉久住已成俗，客至亦復研芝麻。",
      "稱重緗匳還入手，知公與我詩情厚。",
      "靜無俗駕叩柴關，急遣僧房借茶臼。",
      "易足堂中晝倍長，一杯涼餠補饑腸。",
      "世間萬事不掛口，齒頰盡日留甘香。",
      "青奴可憐姑少却，睡魔退舍詩魔作。",
      "詩成吟罷來清風，秋意拂拂生梧桐。"
    ],
    "added_time": "2026-01-02 15:26:58"
  },
  {
    "source_file": "poet.song.16000.json",
    "title": "伏覩致政太傅侍郎答樞密諫議留題齋閣詩依韻和呈  其二",
    "author": "文彥博",
    "paragraphs": [
      "華顛相顧最相親，同是三朝二府人。",
      "曾忝政堂陪大論，又叨樞筦繼清塵。",
      "我慙蒲柳衰殘質，公稱夔龍强健身。",
      "把酒觀言兼戀德，春暉不覺漸西淪。"
    ],
    "added_time": "2026-01-02 15:27:13"
  },
  {
    "source_file": "poet.song.43000.json",
    "title": "王丞相荆公挽詞二首  其一",
    "author": "郭祥正",
    "paragraphs": [
      "間世君臣會，中天日月圓。",
      "裕陵龍始蟄，鍾阜鶴隨仙。",
      "畜德何人紹，成書闔國傳。",
      "回頭盡陳跡，麟石臥孤烟。"
    ],
    "added_time": "2026-01-02 15:27:22"
  },
  {
    "source_file": "poet.song.188000.json",
    "title": "次韵遊龍門十絕  其六",
    "author": "洪咨夔",
    "paragraphs": [
      "飛泉濺雪林華濕，盤石生雲古蘚乾。",
      "早著些詞招隠去，泰山有賊膾人肝。"
    ],
    "added_time": "2026-01-02 15:27:33"
  },
  {
    "source_file": "poet.song.3000.json",
    "title": "病中書事上集賢錢侍郎  其四",
    "author": "王禹偁",
    "paragraphs": [
      "郎署領制誥，十年未上坡。",
      "馮唐空潦倒，衛綰是誰何。",
      "猶頼紫垣直，聊遮白髮多。",
      "歸田未有計，村樹綠婆娑。"
    ],
    "added_time": "2026-01-02 15:27:38"
  },
  {
    "source_file": "poet.song.179000.json",
    "title": "送常世卿歸嘉興",
    "author": "程珌",
    "paragraphs": [
      "悔作唐山來，山深交友絕。",
      "相逢忽相得，乍見乃乍別。",
      "嗟此冰玉人，寒梅疏带雪。",
      "胸次羅文奎，筆底耀離纈。",
      "朝家渴英雋，結網仍高設。",
      "行且收殊科，勉哉嗣先烈。",
      "一編忠義傳，姦萌嘆先折。",
      "千載懦夫魂，脆骨變奇節。",
      "識此吳中奇，復幸拜前哲。",
      "何異魯國人，一朝獲雙玦。",
      "晴雲起芝田，東風催啼鴂。",
      "慈庭有近書，明朝動歸轍。",
      "新抽草可茵，微露花堪折。",
      "相思復相思，後夜天邊月。"
    ],
    "added_time": "2026-01-02 15:27:58"
  },
  {
    "source_file": "poet.song.128000.json",
    "title": "同何元立賞荷花追懷鏡湖舊遊",
    "author": "陸游",
    "paragraphs": [
      "少狂欺酒氣吐虹，一笑未了千觴空。",
      "涼堂下簾人似玉，月色泠泠透湘竹。",
      "三更畫船穿藕花，花爲四壁船爲家。",
      "不須更踏花底藕，但嗅花香已無酒。",
      "花深不見畫船行，天風空吹白紵聲。",
      "雙槳歸來弄湖水，往往湖邊人已起。",
      "即今憔悴不堪論，賴有何郎共此尊。",
      "紅緑疏疏君勿嘆，漢嘉去歲無荷看。"
    ],
    "added_time": "2026-01-02 15:28:04"
  },
  {
    "source_file": "poet.song.42000.json",
    "title": "哭景館吏立之",
    "author": "馮山",
    "paragraphs": [
      "去年四月二十七，親見進之没磝盤。",
      "今年二月十三日，又聞立之死卼白。",
      "身膏草野心爲誰，區區身後猶讒疾。",
      "進之一子久乃得，立之一子稱特恩。",
      "死封疆臣古所重，千載烈士多銜冤。",
      "立之才武世少敵，胸中意欲呑河湟。",
      "將軍一劍義自决，塞上擾擾多奔亡。",
      "前功委棄不復收，李蔡下士皆封侯。",
      "生人欺鬼不解語，天道反復終相讎。",
      "昨得二月三日書，猶云持重破賊鋒。",
      "等閒人事祇十日，使我淚落親書蹤。",
      "兒癡母老女未嫁，實事無一虛名存。",
      "相知抱恨寧復論，誰爲往弔洮西魂。"
    ],
    "added_time": "2026-01-02 15:28:25"
  },
  {
    "source_file": "poet.song.117000.json",
    "title": "贈延福端老二絕  其二",
    "author": "黄公度",
    "paragraphs": [
      "我來欲問小乘禪，慙愧塵埃未了緣。",
      "忽憶去年秋夜話，共聽風雨不成眠。"
    ],
    "added_time": "2026-01-02 15:28:48"
  },
  {
    "source_file": "poet.song.230000.json",
    "title": "李寅之招飲同登九江城  其五",
    "author": "方回",
    "paragraphs": [
      "覆却罔攸測，理亂非所任。",
      "兀兀兔株意，哀哀鶑谷音。",
      "識驥伯樂眼，放麑西巴心。",
      "懷惠在夙昔，觀過匪斯今。",
      "頼公極忠厚，良用開我襟。"
    ],
    "added_time": "2026-01-02 15:28:49"
  },
  {
    "source_file": "poet.song.212000.json",
    "title": "次韻宋尚書山居 𪟷然堂",
    "author": "方岳",
    "paragraphs": [
      "心亦元如止水淵，斷無塵想到諸賢。",
      "左蝸不斷追𪟷夢，說與青山恐未然。"
    ],
    "added_time": "2026-01-02 15:29:05"
  },
  {
    "source_file": "poet.song.106000.json",
    "title": "二月二十四日至魏塘七首  其三",
    "author": "張嵲",
    "paragraphs": [
      "青葉生林啼鳥新，出門逢水不逢人。",
      "楊花滿地披重蠒，不信人間有暮春。"
    ],
    "added_time": "2026-01-02 15:29:31"
  },
  {
    "source_file": "poet.song.13000.json",
    "title": "詠蘇子美庭中千葉菊樹子",
    "author": "梅堯臣",
    "paragraphs": [
      "生與衆草生，不與衆草榮。",
      "彼皆春爭葩，茲獨秋吐英。",
      "千葉共一萼，百蔕共一莖。",
      "幽亭聳扶疎，獨本非搘撐。",
      "吾友蘇子美，有酒對自傾。",
      "香隨青陵蝶，色映黄金鶑。",
      "昨日偶來過，頗興陶令情。",
      "豈敢復言詩，君家有子卿。"
    ],
    "added_time": "2026-01-02 15:30:05"
  },
  {
    "source_file": "poet.song.13000.json",
    "title": "新冬傷逝呈李殿丞",
    "author": "梅堯臣",
    "paragraphs": [
      "惡老今逼衰，孤寂仍足悲。",
      "寒風一夜起，曩事無不思。",
      "手澤在故物，默歷非故時。",
      "夢寐猶平常，反悟恨莫追。",
      "人生苦情累，安得木石爲。",
      "頼有同舍郎，相語强解頤。"
    ],
    "added_time": "2026-01-02 15:30:05"
  },
  {
    "source_file": "poet.song.169000.json",
    "title": "奉賦德修西充大夫成都新園詠歸堂二首  其一",
    "author": "葉適",
    "paragraphs": [
      "浣花炫春澨，濯錦絢晴浦。",
      "成都信繁會，此水工媚嫵。",
      "豈無濠上亭，蹙步難仰俯。",
      "誓言違市朝，卜宅近幽阻。",
      "沃沃葵莧畦，焰焰棠杏塢。",
      "朝曦濕淺瀨，暮色生遠渚。",
      "循涯詠未厭，引流絡其圃。",
      "蘋荇依籬樊，鳧鴈宿庭戶。",
      "長松百里外，物象爭渺莽。",
      "時平乏隠淪，簑笠自歌舞。",
      "岷江志東向，激射走吳楚。",
      "胡爲滯淫之，習坎聖所許。"
    ],
    "added_time": "2026-01-02 15:30:26"
  },
  {
    "source_file": "poet.song.213000.json",
    "title": "謝鄭如晦餉酒詩",
    "author": "高斯得",
    "paragraphs": [
      "淵明久閑居，欲釀苦無秫。",
      "蕭條倚東籬，目斷盃中物。",
      "可人王荆州，白衣來扣寂。",
      "高情屬天雲，于今照方策。",
      "我窮交舊絕，門外無行迹。",
      "舊時如海腸，轍鮒等枯澀。",
      "誰憐東溟臣，西江分一滴。",
      "嗟哉子立賢，肯念黄州客。",
      "清酒冬百壺，昔酒夏千石。",
      "陶然北窗下，但覺天地窄。",
      "東西高雖異，南北鄭能一。",
      "感荷吾子德，酬報乏珪璧。",
      "但誦昌黎詩，以謝鄭羣錫。"
    ],
    "added_time": "2026-01-02 15:30:28"
  },
  {
    "source_file": "poet.song.43000.json",
    "title": "亡友留君儀挽詞二首  其一",
    "author": "郭祥正",
    "paragraphs": [
      "信報君儀訃，將如吾道何。",
      "交游亡玉樹，涕淚瀉金波。",
      "三子先凋冺，一身纒病痾。",
      "人生誰不死，遺恨獨君多。"
    ],
    "added_time": "2026-01-02 15:31:26"
  },
  {
    "source_file": "poet.song.225000.json",
    "title": "和酬張梅野",
    "author": "劉黻",
    "paragraphs": [
      "郭行載酒相挈提，躡根探窟天津如。",
      "相逢何必皆親知，天地許大猶吾廬。",
      "矯首梅澗跡若疏，舂容婉畫妨清醵。",
      "詩如琴絃分疾徐，驚我一聲聾聵初。",
      "蕭蕭白日金仙居，東西求仲時從之。",
      "靜對夕陽搴紅蕖，或聽夜雨鄰翠櫚。",
      "國步孔棘須神醫，縱有鵲醯誰信渠。",
      "風傳西事方解圍，願君勿藏圯上書。"
    ],
    "added_time": "2026-01-02 15:31:36"
  },
  {
    "source_file": "poet.song.107000.json",
    "title": "以月團爲十二郎生日之壽戲爲數小詩  其四",
    "author": "朱松",
    "paragraphs": [
      "生朝樂事記當年，湯餠何須半臂錢。",
      "吾算自知樽有酒，汝翁莫歎坐無氈。"
    ],
    "added_time": "2026-01-02 15:31:37"
  },
  {
    "source_file": "poet.song.191000.json",
    "title": "人日南山寺約汪憲",
    "author": "魏了翁",
    "paragraphs": [
      "天開三十六宮春，又見階蓂七葉新。",
      "雨足翦來齊麥壠，時和看不斷遊輪。",
      "記曾英簜爲使客，却擁朱轓作主人。",
      "客主何常均寄耳，繫邊認取本來身。"
    ],
    "added_time": "2026-01-02 15:31:47"
  },
  {
    "source_file": "poet.song.156000.json",
    "title": "放歌招孫祖訓俞國寶飲",
    "author": "章甫",
    "paragraphs": [
      "兒時望春春不來，春衣隔年催翦裁。",
      "平明出遊薄暮回，惟恐雲氣興風雷。",
      "豈知樂極還悲哀，十年黄塵涴青鞋。",
      "管領鶑花已無意，感時念舊時傷懷。",
      "去年寒食丹徒縣，家寄毗陵不相見。",
      "今年寒食江陵府，妻子相看淚如雨。",
      "迂儒憂國更憂家，枉殺清明不見花。",
      "無端柳絮攪愁思，一徑漫漫春日斜。",
      "主人知我坐憔悴，故遣斗酒來相慰。",
      "呼妻安穩置牀頭，箇是貧家一祥瑞。",
      "牀頭三日未開嘗，耿耿憂心自如醉。",
      "朝來忽覺體中佳，吻角流涎已難制。",
      "細君平日但濡唇，瓦盆對酌可無人。",
      "招朋一飲舒清興，要須脫畧任天真。",
      "高郵孫夫子，相逢不作鬲上語。",
      "臨川俞先生，客裏傷春作詩苦。",
      "二公問學該今古，胸吞雲夢輕阿堵。",
      "我酒雖不多，酒行詩可歌。",
      "杖藜乘興速來過，不來吟醉奈春何。"
    ],
    "added_time": "2026-01-02 15:32:09"
  },
  {
    "source_file": "poet.song.3000.json",
    "title": "送譚殿院之任南陽",
    "author": "王禹偁",
    "paragraphs": [
      "大抵人生樂故居，山川況復漢南都。",
      "別來墳墓有宿草，歸去田園多綠蕪。",
      "銀印莫羞雙鬢白，錦衣兼照兩轓朱。",
      "西垣衰病無憀客，空羨此行歌袴襦。"
    ],
    "added_time": "2026-01-02 15:32:12"
  },
  {
    "source_file": "poet.song.29000.json",
    "title": "正月三日與廣淵同出南薫門分趨齋宮塗中有作",
    "author": "司馬光",
    "paragraphs": [
      "並轡出都門，蔥蘢日欲昕。",
      "野寒餘宿雪，樹闇濕春雲。",
      "未望郊宮近，先愁馬首分。",
      "一朝猶戀戀，可復久離羣。"
    ],
    "added_time": "2026-01-02 15:32:46"
  },
  {
    "source_file": "poet.song.42000.json",
    "title": "求劉忱明復龍圖爲畫山水",
    "author": "馮山",
    "paragraphs": [
      "晉唐諸公重小筆，高價直與才名俱。",
      "然多華丹少泉石，清格往往人間無。",
      "至今百存無一二，存者真僞難分區。",
      "營丘李成稱絕跡，峰巖秀拔非常模。",
      "穆之灑落亦其亞，玉堂屏上瀟湘圖。",
      "董屈許范凡數輩，隱隱俗氣藏肌膚。",
      "乃知山水係絕品，筆墨造化非功夫。",
      "要之文章之緒餘，世上真巧歸吾儒。",
      "益昌臺府少文字，見性文室談毗盧。",
      "龍門雪景生坐隅，山潛水奥爭奔趨。",
      "倚空直幹鬭孤聳，緣險古道盤縈紆。",
      "擁衲禪僧對寂寞，攜琴朝士来崎嶇。",
      "主人肆筆聊自娛，新言默與天機符。",
      "公家清白傳數世，經濟滿腹冰霜壺。",
      "一言不用輙掉臂，五年蜀使甘馳驅。",
      "時將素毫寫胸臆，寧復意外分精粗。",
      "復古雖清尚許格，與可亦壯非燕徒。",
      "豈如公思脱覊束，破碎嵩華傾江湖。",
      "窮冬從公熟窺看，愛重不覺聲嗟吁。",
      "靈峰北菀助蕭爽，雪不到地風號枯。",
      "平生好畫已成癖，寧借不喜臨與摹。",
      "出公門下欠公筆，有類客海遺明珠。",
      "願公乘興一揮灑，束絹數幅光芬敷。",
      "異時解組還故廬，皎潔將伴林泉軀。"
    ],
    "added_time": "2026-01-02 15:32:48"
  },
  {
    "source_file": "poet.song.42000.json",
    "title": "送程嗣恭正基提刑赴闕",
    "author": "馮山",
    "paragraphs": [
      "從来貴閥多豪俊，失在矜持驕與泰。",
      "白屋寒門亦有人，往往窮愁損英概。",
      "得時舊恩報不暇，安能與語功名會。",
      "驊騮擺首倦銜策，一蹶中途爲傷駃。",
      "簪纓要重畎畝壯，所養既完發亦大。",
      "磨礲寶刀挫圭璧，更向天資才術外。",
      "正基太師丞相後，學愽文清古冠带。",
      "天機不露驥盤櫪，雲氣雖升蜃沉海。",
      "平生胸中未一出，萬事食間宜少待。",
      "語默機巧孟軻盜，顔色睢盱次山丐。",
      "世故未能以身徇，家聲欲傳道猶在。",
      "遠别相知試一言，不是向人歌慷慨。"
    ],
    "added_time": "2026-01-02 15:32:48"
  },
  {
    "source_file": "poet.song.117000.json",
    "title": "官舍閒居",
    "author": "黄公度",
    "paragraphs": [
      "朝市競紛華，山林甘寂寞。",
      "要之其間各有趣，飛鳥沖天魚縱壑。",
      "我本麋鹿姿，誤被簪紳縛。",
      "男婚女嫁苦逼人，薄宦天涯失身落。",
      "似吏非吏兮似隠非隠，謂强不强兮謂弱不弱。",
      "五斗紅腐可以療饑，一室琴書可以自樂。",
      "負暄捫虱度清晝，未覺嶺南官况惡。"
    ],
    "added_time": "2026-01-02 15:32:57"
  },
  {
    "source_file": "poet.song.247000.json",
    "title": "虎溪三笑圖",
    "author": "黎廷瑞",
    "paragraphs": [
      "陰壁摻苦竹，秋池淡芙蓉。",
      "二老廬山間，風味夙昔同。",
      "亦有栗里人，心事黄花叢。",
      "囊中無一錢，眼底四海空。",
      "羲皇未渠愜，上與無懷通。",
      "衆羽集新條，雲霄一冥鴻。",
      "凈社亦可人，念爾名教宗。",
      "博酒空勤渠，攢眉一聲鐘。",
      "蒼苔片石在，醉卧空山中。",
      "良辰入奇懷，杖屨閒相從。",
      "偶然出岫雲，儵爾風飄蓬。",
      "虎溪有嚴禁，詎敢待此翁。",
      "行行不知遠，大笑分西東。",
      "風流一時散，千載留高蹤。",
      "溪光與山色，隠隠尚笑容。",
      "笑意果何如，畫史安能窮。",
      "按圖付一嘿，翳景生長松。"
    ],
    "added_time": "2026-01-02 15:33:35"
  },
  {
    "source_file": "poet.song.39000.json",
    "title": "陳丞相故宅",
    "author": "沈括",
    "paragraphs": [
      "丞相旌旗久不歸，虛堂寧止歎伊威。",
      "綠槐樓閣山蟬響，青草池塘野燕飛。"
    ],
    "added_time": "2026-01-02 15:33:39"
  },
  {
    "source_file": "poet.song.39000.json",
    "title": "丹陽樓",
    "author": "沈括",
    "paragraphs": [
      "碧城西轉拂蒼煙，日繞闌干一握天。",
      "青草暮山歌扇底，美人瑤瑟瞑鴻邊。",
      "吹聲隱隱江都月，弄影翩翩建業船。",
      "流盡古來東去水，又將秋色遇樓前。"
    ],
    "added_time": "2026-01-02 15:33:39"
  },
  {
    "source_file": "poet.song.39000.json",
    "title": "嘗茶",
    "author": "沈括",
    "paragraphs": [
      "誰把嫩香名雀舌，定知北客未曾嘗。",
      "不知靈草天然異，一夜風吹一寸長。"
    ],
    "added_time": "2026-01-02 15:33:39"
  },
  {
    "source_file": "poet.song.39000.json",
    "title": "圖畫歌",
    "author": "沈括",
    "paragraphs": [
      "畫中最妙言山水，摩詰峰巒兩畫起。",
      "李成筆奪造化功，荆浩開圖論千里。",
      "范寬石瀾煙樹深，枯木關仝極難比。",
      "江南董源僧巨然，淡墨輕嵐爲一體。",
      "宋迪長於遠與乎，王端善作寒江行。",
      "克明已往道寧逝，郭熙遂得新來名。",
      "花竹翎花不同等，獨出徐熙入神境。",
      "趙昌設色古無如，王友劉常亦堪並。",
      "黄筌居寀及譚宏，鷗鷺春葩蜀中景。",
      "艾宣孔雀世絕倫，羊仲甫雞皆妙品。",
      "惟有長沙易元吉，豈止獐鹿人不及。",
      "鵰鷹飛動羨張涇，番馬胡瓌屹然立。",
      "濠梁崔白及崔慤，群虎屏風供御幄。",
      "海州徐易魚水科，鱗鬣如生頗難學。",
      "金陵佛像王齊翰，顧德謙名皆雅玩。",
      "老曹菩薩各精神，道士李劉俱偉觀。",
      "星辰獨尚孫知微，盧氏楞伽亦爲伴。",
      "勾龍爽筆勢飄颻，錦裏三人共輝煥。",
      "西川女子分十眉，宮粧撚{絼艮}周昉肥。",
      "堯民擊壤鼓腹笑，滕王蛺蝶相交飛。",
      "居寧草蟲名浙右，孤松韋偃稱世希。",
      "韓幹能爲大宛馬，包鼎虎有驚人威。",
      "將軍曹霸善圖寫，五花聰馬今傳之。",
      "馭人相扶似偶語，老杜詠入丹青持。",
      "少保薛稷偏工鶴，雜品皆奇惟石恪。",
      "戴蒿韓滉能畫牛，小景惠崇煙漠漠。",
      "唐僧傳古精畫龍，毫端想與精神通。",
      "拏珠奮身奔海窟，鬣如飛火騰虛空。",
      "忠恕樓臺真有功，山須突出華清宮。",
      "用及象坤能畫鬼，角嘴鐵面頭蓬鬆。",
      "侯翼曾爲五侯圖，海山聚出風雲烏。",
      "爾朱先生著儒服，呂翁碧眼長髭須。",
      "愷之維摩失舊嘖，但見累世令人模。",
      "探微真嘖跡存一本，甘露板壁狻猊枯。",
      "操蛇惡鬼銜火獸，鑒名道子傳姓吳。",
      "僧繇殿龍點雙目，即時便有雷霆驅。",
      "仙翁葛老渡溪嶺，瀟灑數幅名移居。",
      "輞川弄水並捕魚，長汀亂葦寒疏疏。",
      "予家所有將盈車，高下百品難俱書。",
      "相傳好占雅君子，睹詩觀畫言無虛。"
    ],
    "added_time": "2026-01-02 15:33:39"
  },
  {
    "source_file": "poet.song.39000.json",
    "title": "幽人篇  其一",
    "author": "沈括",
    "paragraphs": [
      "幽人步影囀春陽，情多無那不成章。",
      "恨樓未高着鞭望，南陌無人但垂楊。"
    ],
    "added_time": "2026-01-02 15:33:39"
  },
  {
    "source_file": "poet.song.188000.json",
    "title": "山中吟",
    "author": "洪咨夔",
    "paragraphs": [
      "蘂珠閑居兮作七言，琴心三疊兮舞胎僊。",
      "呼吸日月下上雲烟兮，回紫抱黄入丹田。",
      "一面宗泥丸，六府主丹元。",
      "七蕤應兩扉，九微徹三關。",
      "明堂閟虎章，玄闕森龍幡。",
      "素衣翠重裏朱带，綠華裙上有黄裳。",
      "子丹兮常在兩眉端。",
      "欲求泥丸滿，直須丹元存。",
      "靈臺貯清明，太極涵肧腪。",
      "升坎降離凝正一而融三五兮，付之靈堅童子玉池太和官。",
      "重樓十二環兮蘭玕，朱鳥白石源兮潺湲。",
      "專閉御景而握固兮，嗽咽金液溉靈根。",
      "胎津溢而琅英飽兮，積精累氣而成真。",
      "高研恬淡兮道之園，物物不干兮泰而平。",
      "身披鳳衣銜虎符兮，控駕三素躡飛霞而升廣寒。",
      "東西兩目兮倚天，木陰陰兮泉涓涓。",
      "一唱三歎兮玄鶴下其蹁躚，八景二十四真兮吾亦不知其然而然。"
    ],
    "added_time": "2026-01-02 15:33:45"
  },
  {
    "source_file": "poet.song.230000.json",
    "title": "登高臨大江",
    "author": "方回",
    "paragraphs": [
      "客思忽不樂，登高臨大江。",
      "風湍睇遥席，雲岫思幽窗。",
      "淮蔞昔未茁，廬瀑今已淙。",
      "我本休官人，曷爲栖是邦。",
      "中腸有所思，所思渺天末。",
      "戎徼融古雪，波浪日以闊。",
      "西從巴硤下，南與洞庭合。",
      "身無黄鵠翅，九疑不可越。",
      "宿負子錢急，歲收南畝稀。",
      "兒女望我還，豈不歌式微。",
      "彷彿漢陽樹，突兀吳王磯。",
      "佳音或跫然，未忍輕言歸。",
      "鄰牆善蓍翁，盍往决咎吉。",
      "鬼神素所昧，忠信詎云忒。",
      "聚糧別里門，業已掉臂出。",
      "小俟麥風凉，馬蹄患不疾。"
    ],
    "added_time": "2026-01-02 15:33:45"
  },
  {
    "source_file": "poet.song.230000.json",
    "title": "客舍讀書",
    "author": "方回",
    "paragraphs": [
      "客舍何所爲，流光坐飛騰。",
      "出遊足風雨，對晤乏友朋。",
      "書鴟幸輿致，歡言啟緘縢。",
      "拂拭蛛與蟫，曲此几上肱。",
      "暗眼閲細字，未覺如蚊蠅。",
      "刮土辨古鼎，理絲梳亂繩。",
      "領會劃有得，意色若自矜。",
      "芸香入漢室，竹簡發魏陵。",
      "勺飲一以醉，焉事誇如澠。",
      "幽窗卷且舒，倦榻卧復興。",
      "匪欲備顧問，詎將干召徵。",
      "濟物剗稚念，治生頹俗能。",
      "惟學足娛老，賢哲梯可升。",
      "忍窮定力見，返照浩氣增。",
      "童子未識察，招邀荒隴登。",
      "江之水浩浩，楚山何層層。",
      "歸思忽攪擾，腸肺攢鋒稜。",
      "行止分已定，大方無滯凝。",
      "一旦决雲漢，誰識天池鵬。",
      "且復挾我冊，掩關明孤燈。"
    ],
    "added_time": "2026-01-02 15:33:45"
  },
  {
    "source_file": "poet.song.116000.json",
    "title": "頌古八首  其八",
    "author": "釋師一",
    "paragraphs": [
      "十八佳人美態嬌，綉衣輕整暗香飄。",
      "擡身花圃徐徐立，引得黄鶑下柳條。"
    ],
    "added_time": "2026-01-02 15:34:15"
  },
  {
    "source_file": "poet.song.124000.json",
    "title": "與諸公會飲崑山放生池亭",
    "author": "趙彥端",
    "paragraphs": [
      "初疑山遥遥，不知日車永。",
      "杖藜起衰病，適此氛翳屏。",
      "北山喜覿面，倒屣客不領。",
      "讙然呼斷橋，快掃風柳影。",
      "扁舟載幽具，二面納倒景。",
      "荷香已坐足，不待花破穎。",
      "潛魚出銀刀，盈月上金餠。",
      "琴間得新弄，棋醉有新警。",
      "長笛者誰歟，喧靜同一境。",
      "行歌带亦適，還坐燭初耿。",
      "吾曹困重陰，濕處混蛙黽。",
      "忽逢天宇寬，況此星斗冷。",
      "酒爲河朔傾，大勝汲寒井。",
      "詩成西園句，浩若轉脩綆。",
      "君看萬象色，回首森已暝。",
      "吾歡豈異茲，瓶罄勿三請。"
    ],
    "added_time": "2026-01-02 15:34:39"
  },
  {
    "source_file": "poet.song.191000.json",
    "title": "次韻李參政見遺生日  其三",
    "author": "魏了翁",
    "paragraphs": [
      "幸有鶴山房，圖書繞夢香。",
      "况慙聞道淺，何苦爲人忙。",
      "五斗米非分，三間茅可長。",
      "何當重操几，同踏古松岡。"
    ],
    "added_time": "2026-01-02 15:34:44"
  },
  {
    "source_file": "poet.song.213000.json",
    "title": "次韻王深道寄題其弟敏道菊山",
    "author": "高斯得",
    "paragraphs": [
      "黄花有鑒能品人，俗士往往遭眼白。",
      "獨憐寂寞陶長官，到死同盟不相釋。",
      "至今采采東籬詩，千載晶光猶陸離。",
      "獶人妙質久無記，羞對紛紛女曹兒。",
      "子今風塵走異縣，故山舉頭不可見。",
      "奈何友此隠逸花，三嗅幽香意中戀。",
      "我聞瀛堧足隑州，夢生八翼飛秋秋。",
      "不須苦覓菊山句，晚節相期拂衣去。"
    ],
    "added_time": "2026-01-02 15:34:56"
  },
  {
    "source_file": "poet.song.179000.json",
    "title": "奉送季清赴山東幕府",
    "author": "程珌",
    "paragraphs": [
      "黄雲銜雪天模糊，有客飄然出上都。",
      "青絲絡馬銀兜鍪，紅錦䩨弓金僕姑。",
      "劍光壓匝照路隅，帕首百騎前訶呼。",
      "不知客本山澤臞，今胡爲者意氣粗。",
      "自言有將新孫吳，我欲與之同滅胡。",
      "嗚呼亡胡豈難且，病兵怯將自逃逋。",
      "胡不觀昔我藝祖造中區，以兵爲國垂洪模。",
      "河北河東義勇徒，二十四萬鼓應枹。",
      "中興益振尺五符，世忠淮左聚熊貙，劉錡淮西貔虎俱。",
      "上流岳飛彎天弧，金陵張浚羆搏狐。",
      "單于臺下雖寬誅，采石山前已斷顱。",
      "邇來殘虜尚窺窬，門內群寇更睢盱。",
      "胡乃朘剝及其膚，豈止牛羊不求蒭。",
      "我欲別幕飛於菟，十萬一屯淮之區。",
      "技閑器利整平居，幟明鼓震蒐彼廬。",
      "精神所折虜如無，而况山東群盜乎。",
      "五符儻缺聽其虛，十年且盡一賦租。",
      "斬然圻畫勿牽渠，他時混一更新圖。",
      "偉哉玉帳得通儒，君復碧油吐良謨，凌烟豈一貂蟬與。"
    ],
    "added_time": "2026-01-02 15:35:14"
  },
  {
    "source_file": "poet.song.43000.json",
    "title": "擬挽歌五首  其五",
    "author": "郭祥正",
    "paragraphs": [
      "枯骨螻蟻餘，空棺蔓草纒。",
      "欲訴既無路，欲窺不見天。",
      "休休可奈何，達道乃自然。"
    ],
    "added_time": "2026-01-02 15:35:15"
  },
  {
    "source_file": "poet.song.128000.json",
    "title": "蒸暑思梁州述懷",
    "author": "陸游",
    "paragraphs": [
      "宣和之末予始生，遭亂不及遊司并。",
      "從軍梁州亦少慰，土脉深厚泉流清。",
      "季秋嶺谷浩積雪，二月草木初抽萌。",
      "夏中高涼最可喜，不省舉手驅蟁蝱。",
      "藏冰一出賣滿市，玉璞堆積寒崢嶸。",
      "柳陰夜臥千駟馬，沙上露宿連營兵。",
      "胡笳吹墮漾水月，烽燧傳到山南城。",
      "最思出甲戍秦隴，戈戟徹夜相摩聲。",
      "兩年劍南走塵土，肺熱煩促無時平。",
      "荒池昏夜蛙閤閤，食案白日蠅營營。",
      "何時王師自天下，雷雨澒洞收攙搶。",
      "老生衰病畏暑濕，思卜鄠杜開柴荆。"
    ],
    "added_time": "2026-01-02 15:35:19"
  },
  {
    "source_file": "poet.song.117000.json",
    "title": "桂陽宰胡達信同年見贈三首次韻  其二",
    "author": "黄公度",
    "paragraphs": [
      "誰能了了學癡兒，身世從教事事違。",
      "百不如人甘鷁退，朅來此地看鳶飛。",
      "低徊共受微官縛，早晚要須三徑歸。",
      "頼有故人相慰薦，霏霏玉屑坐生輝。"
    ],
    "added_time": "2026-01-02 15:35:25"
  },
  {
    "source_file": "poet.song.29000.json",
    "title": "寄題常州東山亭二首  其一",
    "author": "司馬光",
    "paragraphs": [
      "謝傅英聲高可攀，結茅積土想東山。",
      "常憂勝概一朝盡，豈信風流千古還。",
      "麈尾蒲葵供永日，酒樽棋局奉歡顔。",
      "賢侯心迹遙相望，不使蘭陵風月閑。"
    ],
    "added_time": "2026-01-02 15:35:30"
  },
  {
    "source_file": "poet.song.29000.json",
    "title": "送人爲閩宰",
    "author": "司馬光",
    "paragraphs": [
      "萬里東甌外，溪山秀出羣。",
      "鄉人皆嗜學，太守復工文。",
      "正用慈良化，居無牒訴紛。",
      "誰云遠京國，佳政日相聞。"
    ],
    "added_time": "2026-01-02 15:35:30"
  },
  {
    "source_file": "poet.song.16000.json",
    "title": "司空相公特貺雅章俯光陋跡依韻和呈以答厚意",
    "author": "文彥博",
    "paragraphs": [
      "一代勳賢孰擬倫，惟公爵德齒俱尊。",
      "顧慙參魯辭樞筦，輒繼蕭規偃輔藩。",
      "每到碧漣思召茇，時傾綠醑憶曹樽。",
      "平嵩極目西南望，仁里高閎近鼎門。"
    ],
    "added_time": "2026-01-02 15:35:35"
  },
  {
    "source_file": "poet.song.42000.json",
    "title": "寄上金陵王荆公",
    "author": "馮山",
    "paragraphs": [
      "聖賢遺陳跡，文章隱至神。",
      "北天開盛際，南國起斯人。",
      "兼濟希先覺，公傳襲大醇。",
      "卑飛隨世俗，默觀養經綸。",
      "僶俛懷鉛槧，徊翔表縉紳。",
      "英聲搖海岳，高步出風塵。",
      "去就遲難進，謀猷久未伸。",
      "兩朝雖顧遇，大節每逡巡。",
      "四海傾台輔，千齡偶聖辰。",
      "有爲今道德，無間古君臣。",
      "雕琢唐文盛，更張漢法新。",
      "風霆傳信令，束縳解生民。",
      "所志惟膏澤，當除亦斧斤。",
      "寸心勞遠御，獨手助洪鈞。",
      "鐘鼎無前蹟，江湖自在身。",
      "功名非雅意，出處自天真。",
      "鴻雁雲霄勢，芝蘭道路春。",
      "軻雄平可駕，房魏淺非倫。",
      "江漢無良産，衣冠竊濫巾。",
      "才非當世用，仕爲有時貧。",
      "銜策驅馳久，風波出没頻。",
      "古心終少合，老態强難馴。",
      "名教誰依託，文書但隱淪。",
      "師門常耿耿，相府舊循循。",
      "萬里音容闊，諸生氣義均。",
      "絳紗瞻楚澤，白髪倦漳濱。",
      "鄙俚雖能達，精微豈盡陳。",
      "青雲如可附，何處更求仁。"
    ],
    "added_time": "2026-01-02 15:36:05"
  },
  {
    "source_file": "poet.song.42000.json",
    "title": "和梓漕陳帨誠伯弭節堂",
    "author": "馮山",
    "paragraphs": [
      "妖氛憑絕塞，皇武慰羣情。",
      "並命儒臣起，同謀將略明。",
      "前鋒殱醜虜，降仗委高旌。",
      "拓境新圖展，收功寸草横。",
      "投戈宜偃息，奠枕覺澄清。",
      "廣榭宏經構，羣公共落成。",
      "唱酬風月冷，談議鬼神驚。",
      "錦繡移將合，琅玕種即生。",
      "南方天外闊，北斗坐間傾。",
      "且享憂勤樂，除書恐再更。"
    ],
    "added_time": "2026-01-02 15:36:05"
  },
  {
    "source_file": "poet.song.146000.json",
    "title": "荆江漁父竹枝詞九首和夔帥□侍郎韵爲荆帥范侍郎壽  其五",
    "author": "項安世",
    "paragraphs": [
      "五曲漁村壽樂多，隨大隨小聲和和。",
      "蜻蜓蛺蝶淺深舞，燕子鶑兒長短歌。"
    ],
    "added_time": "2026-01-02 15:36:21"
  },
  {
    "source_file": "poet.song.202000.json",
    "title": "次韵鄉侯計院二首  其二",
    "author": "劉克莊",
    "paragraphs": [
      "還山非敢厭承明，鶴唳鶑啼若個清。",
      "警句摘稀慚傑思，博封冰少見交情。",
      "當年扈蹕重金貴，他日飛空一劍輕。",
      "莫問路頭何處去，出門萬里水雲程。"
    ],
    "added_time": "2026-01-02 15:36:31"
  },
  {
    "source_file": "poet.song.230000.json",
    "title": "四月一日早聞鶑",
    "author": "方回",
    "paragraphs": [
      "客裏花都盡，初聞曉樹鶑。",
      "鶑聲雖已老，畢竟是鶑聲。"
    ],
    "added_time": "2026-01-02 15:36:37"
  },
  {
    "source_file": "poet.song.230000.json",
    "title": "四月十三日立夏",
    "author": "方回",
    "paragraphs": [
      "百年春一年，四月月將圓。",
      "客邸淹長日，歸途逼暑天。",
      "鶑聲時一囀，蠶事欲三眠。",
      "節物還如舊，情懷自可憐。"
    ],
    "added_time": "2026-01-02 15:36:37"
  },
  {
    "source_file": "poet.song.247000.json",
    "title": "甲午孟夏祝公輔道過山中遂偕如上饒赴孟史君之約至萬村阻水卧樓上共談己丑同舟雁汊遇風之苦明日水退途中得長句呈公輔",
    "author": "黎廷瑞",
    "paragraphs": [
      "南山有田不歸種，大瓠濩落無所用。",
      "遂令沉沉走長江，萬里艱危憶君共。",
      "嘗疑公佩延平劍，引得九淵龍子鬨。",
      "雁汊渡頭鏖北風，真是脫身人鮓甕。",
      "當時意氣杯溟渤，笑殺篙師窮欲慟。",
      "千金之子不垂堂，默坐沉思還自痛。",
      "歸來結屋萬山中，手植桃花欲成洞。",
      "敲門者誰吾故人，色筆熒熒如彩鳳。",
      "連宵劇談山月落，一浣胸中塵土空。",
      "忻然共駕赴幽期，滿路薰風入吟諷。",
      "萬村孤館明且潔，浴罷桃笙玉壺凍。",
      "神君謁帝愁晝熱，夜半騎𬳮不施鞚。",
      "偷决銀河灌火輪，玄化陰機神簸弄。",
      "小溪如綫不自容，更奈亂流趨者衆。",
      "劃爾掀波似轉雷，居然入室如流汞。",
      "須臾便恐化桑田，咫尺還憂沒茅棟。",
      "絕憐榻上閙蛙黽，安得天邊明螮蝀。",
      "午樓欹枕聽濤聲，喚醒六年淮海夢。",
      "青山淡淡坐神馳，白鷺悠悠空目送。",
      "明朝水退得新晴，兩鳥故應天所縱。",
      "乃知處險自有道，一靜可以該百動。",
      "橫石斷橋沙逕曲，蒼藤翠木烟霏重。",
      "小車穿壁我徐行，瘦蹇涉流君自控。",
      "狂遊滿眼驚俗輩，疲役回頭慚僕從。",
      "倩誰寫作山行圖，持似衡湖作清供。"
    ],
    "added_time": "2026-01-02 15:36:59"
  },
  {
    "source_file": "poet.song.242000.json",
    "title": "書陸放翁詩卷後",
    "author": "林景熙",
    "paragraphs": [
      "天寶詩人詩有史，杜鵑再拜淚如水。",
      "龜堂一老旗鼓雄，勁氣往往摩其壘。",
      "輕裘駿馬成都花，冰甌雪椀建溪茶。",
      "承平麾節半海宇，歸來鏡曲盟鷗沙。",
      "詩墨淋漓不負酒，但恨未飲月氏首。",
      "床頭孤劍空有聲，坐看中原落人手。",
      "青山一髮愁濛濛，干戈况滿天南東。",
      "來孫却見九州同，家祭如何告乃翁。"
    ],
    "added_time": "2026-01-02 15:37:38"
  },
  {
    "source_file": "poet.song.191000.json",
    "title": "八月十四夜月用舊作韻呈諸友",
    "author": "魏了翁",
    "paragraphs": [
      "鬢髮成宣面欲黎，逢人恥誦故年詩。",
      "才看震象應知滿，未睹乾爻已識虧。",
      "止處光明渾在裏，偶然顯晦謾隨時。",
      "風光流轉渾閒事，要與知心結久期。"
    ],
    "added_time": "2026-01-02 15:37:42"
  },
  {
    "source_file": "poet.song.106000.json",
    "title": "讀太平廣記三首  其二",
    "author": "張嵲",
    "paragraphs": [
      "月下来過徴士門，可憐桃李盡能言。",
      "其如苦畏春風暴，可爲牆東植絳幡。"
    ],
    "added_time": "2026-01-02 15:38:23"
  },
  {
    "source_file": "poet.song.117000.json",
    "title": "與洪景伯",
    "author": "黄公度",
    "paragraphs": [
      "快筆三江倒，宏材太室須。",
      "平生閲人久，所識似君無。",
      "嶺海非長策，乾坤頼壯圖。",
      "殷勤將壽斚，邂逅即亨衢。",
      "老驥心猶在，饑鷹寒易呼。",
      "何時殿門外，握手話江湖。"
    ],
    "added_time": "2026-01-02 15:38:33"
  },
  {
    "source_file": "poet.song.213000.json",
    "title": "絕交行",
    "author": "高斯得",
    "paragraphs": [
      "男兒獨立天地間，太華絕尖一何陗。",
      "子房不肯下蕭曹，伯夷本自輕周召。",
      "往來舞袖拂雲霄，醉裏扁舟凌海嶠。",
      "鳳饑肯向雞求餐，玉潔不與蠅同調。",
      "山高路斷客來稀，日晏廛空臂爭掉。",
      "窮塗李白友俗人，歲晚杜甫交年少。",
      "前門長揖後門關，當面論心背後笑。",
      "雲門輕與凡耳彈，夜光莫怪兒童誚。",
      "君平世棄政自佳，老子知希渠所要。",
      "人間對面九疑峰，未許衝風鼓無竅。"
    ],
    "added_time": "2026-01-02 15:38:36"
  },
  {
    "source_file": "poet.song.235000.json",
    "title": "次韻沃梅泉見寄併見和鄙韻",
    "author": "方一夔",
    "paragraphs": [
      "我來沸鳴蟟，坐閲寒蛩響。",
      "有興寄滄洲，逝欲窮浩蕩。",
      "百年如彎弧，落處分寸上。",
      "前塗知幾許，乾坤一漭瀁。",
      "念子住沃洲，屢作扁舟想。",
      "杖屢縱勝游，文字醉清賞。",
      "奇音遇朗鑒，請我黄岡簜。",
      "世氛久昏暗，有縶不能往。",
      "交情浮雲淡，樂意陽春盎。",
      "老鶴鶱孤飛，況子開三網。",
      "離合固其常，豈是比土莽。",
      "我亦屬同流，始末藉虛奬。",
      "永懷芳蘭苕，不肯間誰曩。",
      "詩來森如束，快讀劇爬癢。",
      "吾詩非世好，一派分凡將。",
      "君如領此言，急浪盪飛槳。"
    ],
    "added_time": "2026-01-02 15:38:51"
  },
  {
    "source_file": "poet.song.156000.json",
    "title": "颺稻行",
    "author": "章甫",
    "paragraphs": [
      "屋頭場地如鏡光，未曉相呼來破場。",
      "今年慙愧好天色，颺稻得風尤省力。",
      "分時往往只論𥰭，主客四六無偏頗。",
      "高低十分早晚禾，就中誰家收最多。",
      "妻兒舂糯試新麴，隣舍茅柴相接續。",
      "醉來起舞自頓足，官無差科即爲福。"
    ],
    "added_time": "2026-01-02 15:39:06"
  },
  {
    "source_file": "poet.song.188000.json",
    "title": "示諸兒",
    "author": "洪咨夔",
    "paragraphs": [
      "徂徠古君子，涇渭何太明。",
      "一姦衆稷契，詩作奇禍萌。",
      "姦人擠之死，既死氣未平。",
      "銳欲剖其棺，謂北走猶生。",
      "妻子坐凍餒，不斷啼號聲。",
      "富韓各分俸，買田活其嬰。",
      "吾疏視彼詩，歷數羣公卿。",
      "觸怒非一竦，舉朝眼瞠瞠。",
      "所頼天子聖，不死五鼎烹。",
      "斥歸天目下，石田力躬耕。",
      "田少食指多，讀書饑鳶鳴。",
      "此身不足憂，憂我身後惸。",
      "富韓不常有，勉哉自玉成。",
      "忍貧知好脩，道在困亦亨。"
    ],
    "added_time": "2026-01-02 15:39:30"
  },
  {
    "source_file": "poet.song.181000.json",
    "title": "漢州僧求頌",
    "author": "釋居簡",
    "paragraphs": [
      "拋家失業馬駒兒，箕老無唇跳出粞。",
      "未破殻時□𨁝跳，免教啣去讖金鷄。"
    ],
    "added_time": "2026-01-02 15:39:37"
  },
  {
    "source_file": "poet.song.198000.json",
    "title": "田舍即事十首  其一",
    "author": "劉克莊",
    "paragraphs": [
      "去年贏粟尚儲瓶，又見新秧蘸水青。",
      "野老逢人說慙愧，長官清白社公靈。"
    ],
    "added_time": "2026-01-02 15:40:01"
  },
  {
    "source_file": "poet.song.202000.json",
    "title": "和居厚弟韵",
    "author": "劉克莊",
    "paragraphs": [
      "端嘉已羨谷鶑遷，不覺龍飛又幾年。",
      "坡老嘗稱少公勝，伯淳曾道二哥賢。",
      "騰箋內舉雖如此，秉筆中書豈必然。",
      "歲晚偶同耆舊傳，瞎翁安得似癯仙。"
    ],
    "added_time": "2026-01-02 15:40:09"
  },
  {
    "source_file": "poet.song.247000.json",
    "title": "朱可紹去秋許椶靸明年夏當見寄今及期矣輒以詩請",
    "author": "黎廷瑞",
    "paragraphs": [
      "寥陽宮殿老夜叉，九頭獰獰髪髿髿。",
      "朝暮拔本不滿數，謫守鳳山山下花。",
      "忽生蟻虱若魚子，秋風透頂櫛復爬。",
      "夫君豈鬻居士屩，履聲漢代尚書家。",
      "不嫌汝髪污我趾，結鞋遠勝蕭與麻。",
      "煌煌火輪照萬野，恨不赤脚踏雪車。",
      "世間褦襶獨何事，黄塵沒骻汗透靴。",
      "老夫兩鬢亦蕭颯，謝去相帽便烏紗。",
      "願言得此稱輕爽，宿諾今已期及瓜。",
      "誓當布襪從此始，上下雲門還若耶。"
    ],
    "added_time": "2026-01-02 15:40:35"
  },
  {
    "source_file": "poet.song.117000.json",
    "title": "赴南恩道間和楊體南三首  其一",
    "author": "黄公度",
    "paragraphs": [
      "再歲大江濱，了無功可程。",
      "行行看絕塞，錄錄更專城。",
      "不作安巢鳥，應慚出谷鶑。",
      "頼同草玄手，時抱一經橫。"
    ],
    "added_time": "2026-01-02 15:40:36"
  },
  {
    "source_file": "poet.song.20000.json",
    "title": "喜雨",
    "author": "李覯",
    "paragraphs": [
      "人皆喜膏澤，我獨憂豐年。",
      "歲凶已賤糴，年豐安得錢。",
      "賦役忽驚駭，倉廩甘棄捐。",
      "銖銅苟可換，富賈寧我憐。",
      "歸來官事了，相弔柴門邊。",
      "農夫未盡死，穀價應常然。",
      "王心幸仁聖，分職當忠賢。",
      "謂穀賤爲美，咄咄無欺天。"
    ],
    "added_time": "2026-01-02 15:40:46"
  },
  {
    "source_file": "poet.song.20000.json",
    "title": "送上官直",
    "author": "李覯",
    "paragraphs": [
      "失意多怨尤，有誰能自知。",
      "遊人務乞丐，之子唯求師。",
      "成名在積善，干錄先闕疑。",
      "根本苟深固，春風諒無私。"
    ],
    "added_time": "2026-01-02 15:40:46"
  },
  {
    "source_file": "poet.song.20000.json",
    "title": "題昱師房三笑圖",
    "author": "李覯",
    "paragraphs": [
      "高僧不出院，屏畫三笑圖。",
      "客子倦遊者，欲去復踟躕。",
      "古人骨朽不可追，今人相見如古時。",
      "人間觸事入吾笑，何必門前有虎谿。"
    ],
    "added_time": "2026-01-02 15:40:46"
  },
  {
    "source_file": "poet.song.20000.json",
    "title": "寄祖祕丞",
    "author": "李覯",
    "paragraphs": [
      "我本山田人，好尚與衆異。",
      "平生重交遊，所得國無幾。",
      "昨者應茂才，西行覷朝美。",
      "時當慶曆初，選舉實多士。",
      "茫茫帝王州，栖栖遠行子。",
      "携錢賃破屋，乞火蒸陳米。",
      "鞍馬到即賣，僮僕癡難使。",
      "有時造公卿，努力向廛市。",
      "數步則一歇，長吁乃能起。",
      "衣冠信質野，言語欠婉媚。",
      "閽人顧之笑，將命見而避。",
      "往往得所請，蹌蹌向前跪。",
      "何能剖懷抱，浪自慕尊貴。",
      "貴人如天神，喘息生雲氣。",
      "野夫等麋鹿，芻豢非所冀。",
      "歸來坐空窗，惆悵夕不睡。",
      "塵埃滿鬚鬢，臭惡入口鼻。",
      "業已辭吾親，中道豈可廢。",
      "僶俛待報聞，愁憂遂經歲。",
      "二年正月晦，閑房適假寐。",
      "有奴來啄門，手披擇之刺。",
      "承命驚下牀，赤脚誤穿履。",
      "從來未識面，只是聞高第。",
      "名顯宦且達，見我當何爲。",
      "再拜請就席，熟視知可畏。",
      "昂昂貌甚古，崖石掀氛翳。",
      "渾渾氣其和，璞玉無芒銳。",
      "高談貫先哲，雅意在茲世。",
      "昔人相遇間，一言猶合契。",
      "今吾於擇之，寧假再三計。",
      "自此習往還，中心蔑疑貳。",
      "如熱息廣厦，如饑享盛饋。",
      "君授南康守，舟維蔡河涘。",
      "我館汴之陰，前去路則邇。",
      "時時結帽带，踽踽尋英軌。",
      "衆人嬌綺羅，相對紉蘭芷。",
      "朱絃自三嘆，笑殺彼鄭衛。",
      "王命有期日，都門一反袂。",
      "君行劇鴻軒，我處近匏繫。",
      "曠日及孟秋，皇慈始收試。",
      "崇崇九門開，窈窈三館祕。",
      "主司隔簾帷，欲望不可跛。",
      "中貴當棖闑，蒐索徧靴底。",
      "呼名授之坐，敗席鋪冷地。",
      "健兒直我前，武怒足防備。",
      "少小學賢能，謂可當賓禮。",
      "一朝在檻阱，兩目但腭眙。",
      "捉筆析所問，移時數千字。",
      "讀書取大者，纖悉或靡記。",
      "炙背雖自奇，寧當至尊意。",
      "龍馬騰天衢，駑駘合羞死。",
      "量才與揣命，坦蕩更何事。",
      "振衣託歸舟，河流迅弧矢。",
      "淮清江且平，踰月在枕几。",
      "及過廬山南，聞君初布治。",
      "船檣既入岸，馬首已來暨。",
      "迎我到府署，相見共欣喜。",
      "嫩橘摘千苞，肥魚斫千尾。",
      "蕭晨徹骨清，佳境邀人醉。",
      "高會雖暫歡，故園當速至。",
      "草草成別愁，悠悠渡湖水。",
      "是時東方曙，俄然北風厲。",
      "陽烏畏威逃，江神以儒戲。",
      "氣象斗不同，波濤大可悸。",
      "長帆張欲裂，孤舟蕩無倚。",
      "或從玉井出，或自銀山墜。",
      "篙工斂手立，脈脈無窮淚。",
      "從者閉目坐，嗟嗟不敢視。",
      "我時撫牀歌，分作長江鬼。",
      "所恨生劬勞，不孝而已矣。",
      "禍福果無妄，險難行可弭。",
      "脫身得平康，引領望鄉里。",
      "厥後過浹日，幸得見維梓。",
      "入門何怡怡，饌具有甘旨。",
      "稚女能紉針，驕兒徧生齒。",
      "芟除閑草萊，疏通舊沼沚。",
      "吾廬可終焉，生計由此始。",
      "郡守方仁賢，學宮盛脩理。",
      "踵門致勤恪，命我論經藝。",
      "麻衣何紛紛，鄉人子若弟。",
      "不唯務章句，所欲興禮義。",
      "施爲有本末，動靜有綱紀。",
      "蚤與鷄同覺，夜與月相值。",
      "孳孳忘飲食，𪛊𪛊在文史。",
      "時附南康書，或逢北來使。",
      "尺素雖滿前，話言難到耳。",
      "殆及三年冬，聞君受朝寄。",
      "名稱按刑獄，勢可平冤滯。",
      "故人漸大任，賤子差自慰。",
      "軒車日已遠，翰墨益難致。",
      "薄命良可傷，降災渾未已。",
      "是年之季冬，舉家纏疫癘。",
      "老母尚委頓，微軀蓋螻蟻。",
      "形骸非我有，魂魄與心離。",
      "權柄在鬼物，功力非服餌。",
      "曉突誰能炊，午關猶未啟。",
      "荏苒再周月，幸會天不棄。",
      "春風動枯槁，甘雨澆根柢。",
      "行行夏交秋，吉微凶不替。",
      "高堂何戚戚，疾病日攢萃。",
      "一夕脾臟間，發泄不復止。",
      "詰朝問無言，目瞑口齒閉。",
      "號呶諸兒孫，雜沓大鼎沸。",
      "嗟哉當彼時，誠恐弗可諱。",
      "醫師相急熱，巫覡兩經緯。",
      "藥草極酸辛，法術殫怪詭。",
      "薄暮乃復蘇，踰旬僅知味。",
      "方茲戀庭闈，旋已對獄吏。",
      "試言其所由，內省亦無媿。",
      "有人同州閭，發迹自徒隸。",
      "竊被儒衣裳，曾亡小材技。",
      "突如游京邑，欲以干明叡。",
      "朝家焉可欺，羈旅謀自濟。",
      "乃造黄紙書，便取青袍衣。",
      "乘船歸南方，斂板謁當位。",
      "自言章奏奇，因藉宦官勢。",
      "詔文降自中，宰府不預議。",
      "既云能占天，且曰善興利。",
      "江淮一經過，郡府十不啻。",
      "到處爭逢迎，莫能思處置。",
      "轉運苦愛奇，得之如國器。",
      "故使按坑冶，庶可展才智。",
      "小人靡忖度，假寵愈放肆。",
      "行符索吏卒，圈印發傳遞。",
      "閻閭望塵拜，州縣從風靡。",
      "遮道結繒綵，鋪筵塞珠翠。",
      "車騎前後呵，給使數百指。",
      "何者爲典刑，獨自誇爪嘴。",
      "在昔秦無人，繞朝贈之箠。",
      "繄我非聾瞽，碌碌寧不耻。",
      "作書貽諫官，姦詐患不細。",
      "有詔令逮捕，按驗取真僞。",
      "是夫知計窮，誣我以罪戾。",
      "上官猶眩惑，準例皆拘係。",
      "幽幽圄犴中，憤憤爭競裏。",
      "周旋二十日，乃克見巧敝。",
      "畫地尚不入，業棘曷可寘。",
      "惟茲謝吾母，幾不全髮體。",
      "教道亦難行，凡庸豈同志。",
      "吁哉養英才，徒以釣積毀。",
      "篋書歸敝廬，庠門任蕪穢。",
      "去年仲夏後，盛暑若火熾。",
      "郊園有餘爽，蔬果聊可嗜。",
      "時復觀田疇，畢力奉耘籽。",
      "人生但飽暖，此外皆淫侈。",
      "思君非一日，欲去無雙翅。",
      "俄聞遷黄州，又說丁喪制。",
      "古來聖與賢，誰不遭醜詆。",
      "蜀日駭狗犬，夏鼎愁魑魅。",
      "人壽有短長，孝子謾憂思。",
      "滅性經所貶，節哀禮爲是。",
      "矧夫王佐才，簡在唐虞際。",
      "揚名以顯親，報德豈不韙。",
      "加飯苟如願，蒼生猶有恃。",
      "適時匪我長，不朽乃所擬。",
      "道義果弗充，富貴反爲累。",
      "回憲本無官，桀紂焉得此。",
      "俗子但相非，吾心已居易。",
      "近者游葛陂，念君在衰枲。",
      "作詩布幽懷，讀之勿嗤鄙。"
    ],
    "added_time": "2026-01-02 15:40:46"
  },
  {
    "source_file": "poet.song.20000.json",
    "title": "名男曰參魯以詩喻之",
    "author": "李覯",
    "paragraphs": [
      "孔門有高弟，曾子以孝著。",
      "求諸聖人言，尚曰參也魯。",
      "才敏誰不願，顧恐難荷負。",
      "苟無德將之，何益於父母。",
      "昔如吳起者，善兵惡孫武。",
      "齧臂游諸侯，親喪哀不舉。",
      "楊彪有子脩，器能頗可取。",
      "一旦以罪誅，舐犢徒虛語。",
      "吾生本薄祜，略無兄弟助。",
      "及汝又一身，不絕如線縷。",
      "祖母唯汝愛，無異所生乳。",
      "寧止託祭祀，亦欲興門戶。",
      "伎倆勿求名，適時乃有補。",
      "計盧勿尚巧，合義乃可處。",
      "持重尚寡過，摧剛庶無懼。",
      "內以保家族，外以揚名譽。",
      "高山在所仰，今人豈殊古。",
      "參魯爲汝名，其字曰孝孺。"
    ],
    "added_time": "2026-01-02 15:40:46"
  },
  {
    "source_file": "poet.song.165000.json",
    "title": "贈筆",
    "author": "趙蕃",
    "paragraphs": [
      "管城封已失，少室價難高。",
      "外作蕭嵩表，中慙去病鏖。",
      "縱橫才適用，脫略已陳勞。",
      "自分當頻棄，毋庸謂不遭。"
    ],
    "added_time": "2026-01-02 15:40:55"
  },
  {
    "source_file": "poet.song.106000.json",
    "title": "寄漢上禪者",
    "author": "張嵲",
    "paragraphs": [
      "睡起題詩寄漢濵，幾年音信斷知聞。",
      "何人爲我持瓶去，滿貯虚曇一餉君。"
    ],
    "added_time": "2026-01-02 15:41:27"
  },
  {
    "source_file": "poet.song.43000.json",
    "title": "遷居",
    "author": "郭祥正",
    "paragraphs": [
      "殊方留滯客，遷館避諠譁。",
      "破榻依寒竹，疏窻對晚花。",
      "燕歸疑識面，鳥噪默懷家。",
      "囊橐無書卷，新愁有五車。"
    ],
    "added_time": "2026-01-02 15:41:34"
  },
  {
    "source_file": "poet.song.13000.json",
    "title": "冬夕會飲聯句",
    "author": "梅堯臣",
    "paragraphs": [
      "與君數夜飲，唯恐酒盞空。",
      "今我苦欲淺，語志難此同。",
      "陳編侑歡適，間謔何魁雄。",
      "婢子寒且倦，主人哦不窮。",
      "燈青屢結花，煎響時鳴蟲。",
      "穴鼠暗出沒，風雁高雍容。",
      "冰霜覆瓦屋，貂狐輸貴翁。",
      "孤床乏暖質，苦語有淡工。",
      "咀嚼患{炙火=肉}小，煨炮驚殻紅。",
      "落蟾斜入竅，遠漏微遞風。",
      "醉心欺睡魄，細書刺昏瞳。",
      "吽呀聞爭犬，哮吼厭啼𩦺。",
      "撥火亂赬豆，附炙雙彎弓。",
      "乾果硬迸齒，寒齏酸滿胸。",
      "枯蛤擘無肉，淡脯燒可饔。",
      "語必造聖賢，樂已過鼓鍾。",
      "紙窗幸未曙，絮被令旋縫。",
      "凍痺兩股鐵，跑抓雙鬢蓬。",
      "脬尿既懶溺，裩虱唯欲烘。",
      "器皿足缺齾，捧執無夭穠。",
      "兒女寒不寢，僮僕困欲瞢。",
      "豈無貴富徒，笑此饑寒蹤。",
      "丈夫固有負，道義久已充。",
      "墨子不黔突，齒輩且得封。",
      "勉哉梅夫子，塞者終自通。"
    ],
    "added_time": "2026-01-02 15:41:37"
  },
  {
    "source_file": "poet.song.230000.json",
    "title": "牛觸馬",
    "author": "方回",
    "paragraphs": [
      "誰家一大樹，繫者水牯牛。",
      "我馬過其側，道狹還無由。",
      "牛輒奮雙角，直前舂馬喉。",
      "傷馬已不可，傷人吾何仇。",
      "鼻繩忽迸决，驚墮荒泥陬。",
      "我急策馬去，牛尚瞠怒眸。",
      "事有出不意，君子焉所尤。",
      "古來行路難，曷不偃舊丘。",
      "歸歟偃舊丘，無爲牛所摟。"
    ],
    "added_time": "2026-01-02 15:42:29"
  },
  {
    "source_file": "poet.song.188000.json",
    "title": "答子有",
    "author": "洪咨夔",
    "paragraphs": [
      "高吟梁甫卧隆中，眼底駑駘不足空。",
      "清白自將千古月，溫凉不定六時風。",
      "交梨火棗根苗長，翠竹黄花信息通。",
      "樓外秋鶑强饒舌，笑人遲却黑頭公。"
    ],
    "added_time": "2026-01-02 15:42:38"
  },
  {
    "source_file": "poet.song.188000.json",
    "title": "用韵答游司直見寄",
    "author": "洪咨夔",
    "paragraphs": [
      "道在皇王帝霸間，古今同是一人寰。",
      "不愁垂白三千丈，獨喜飛黄十二閑。",
      "晚桂薦花熏鼎古，寒松墮子茗甌斑。",
      "山中風味無人會，頼得新詩起老頑。"
    ],
    "added_time": "2026-01-02 15:42:38"
  },
  {
    "source_file": "poet.song.242000.json",
    "title": "錦屏山",
    "author": "林景熙",
    "paragraphs": [
      "錦障鬰嵯峨，秀出城之西。",
      "直是神氣積，宛若屏障開。",
      "蒼翠接重壤，上與浮雲齊。",
      "幽花被晴壁，古樹欹層崖。",
      "下有張夫子，讀書事幽棲。",
      "于今幾百歲，衣冠世多才。",
      "偉哉據名勝，林泉足徘徊。",
      "茲晨幸休暇，杖屨同攀躋。",
      "和風襲輕裾，好鳥鳴喈喈。",
      "勇往遽忘疲，窮深陟崔嵬。",
      "極目萬里外，頓覺羣山低。",
      "長嘯倚蒼松，暢然舒我懷。"
    ],
    "added_time": "2026-01-02 15:42:51"
  },
  {
    "source_file": "poet.song.247000.json",
    "title": "啄木辭",
    "author": "黎廷瑞",
    "paragraphs": [
      "木鬰鬰兮有蠹生之，穴冥冥兮木窾以委。",
      "皇賫于鴷兮厥服孔儀，往伺于木兮爾喙爾夷。",
      "朝于木癭兮莫于木枝，蠹宿于根兮而鴷不知，厦將墮兮其何以支。"
    ],
    "added_time": "2026-01-02 15:43:27"
  },
  {
    "source_file": "poet.song.202000.json",
    "title": "狂吟",
    "author": "劉克莊",
    "paragraphs": [
      "兩輪屋角走如梭，爭奈樗翁老病何。",
      "富貴時來年少去，神仙者少死人多。",
      "形羸全頼兒扶掖，詩退猶須友切磋。",
      "莫嗟狂吟無律呂，古人不廢飯牛歌。"
    ],
    "added_time": "2026-01-02 15:43:27"
  },
  {
    "source_file": "poet.song.106000.json",
    "title": "法界頌",
    "author": "張嵲",
    "paragraphs": [
      "自從仞得無邊界，宇宙方知狭陋生。",
      "時節短于羊胛熟，廣輪才似一牛鳴。"
    ],
    "added_time": "2026-01-02 15:43:47"
  },
  {
    "source_file": "poet.song.235000.json",
    "title": "太湖石獅子筆架",
    "author": "方一夔",
    "paragraphs": [
      "憶昔金仙去後遺雙狻，化作雙玉南海邊。",
      "洞庭山鬼逐不得，夜吼雲根今幾年。",
      "先生曾作橘洲客，屢撼梧桐怖龍伯。",
      "携歸深山動光彩，黑貙縮爪羆藏迹。",
      "爛爛眼有百步威，安眠不動鎮書帷。",
      "自慙四座無長物，煩護老穎書中□。",
      "醉墨淋漓日千幅，毫端猶带湖光綠。",
      "憐渠駿猛助奇怪，他日相從校天祿。"
    ],
    "added_time": "2026-01-02 15:44:08"
  },
  {
    "source_file": "poet.song.212000.json",
    "title": "挽曹侍郎  其三",
    "author": "方岳",
    "paragraphs": [
      "筆橐上嚴宸，真爲侍從臣。",
      "袖中周禮在，言外孔堂春。",
      "亟草閒居賦，寧慙勇退人。",
      "空餘文作塚，書带已成塵。"
    ],
    "added_time": "2026-01-02 15:44:18"
  },
  {
    "source_file": "poet.song.156000.json",
    "title": "即日  其一",
    "author": "章甫",
    "paragraphs": [
      "苦憶花吹盡，生嫌草長齊。",
      "鶑啼春已暮，客散日還西。",
      "孺子拋書卷，童奴理菜畦。",
      "怒雷將急雨，一夜水平堤。"
    ],
    "added_time": "2026-01-02 15:44:21"
  },
  {
    "source_file": "poet.song.156000.json",
    "title": "春盡",
    "author": "章甫",
    "paragraphs": [
      "晝永花陰直，風輕麥浪勻。",
      "僧歸還逼夏，鶑語欲留春。",
      "鬚髮垂垂老，親朋往往貧。",
      "地偏人事少，聊以寄吾真。"
    ],
    "added_time": "2026-01-02 15:44:21"
  },
  {
    "source_file": "poet.song.117000.json",
    "title": "西園二首  其二",
    "author": "黄公度",
    "paragraphs": [
      "意得壺觴外，心清杖屨間。",
      "簿書休吏早，花鳥向人閑。",
      "舊隠在何許，倦遊殊未還。",
      "天涯頼有此，退食一開顔。"
    ],
    "added_time": "2026-01-02 15:44:22"
  },
  {
    "source_file": "poet.song.29000.json",
    "title": "東窗",
    "author": "司馬光",
    "paragraphs": [
      "臨風梳短髪，蕭颯晚凉新。",
      "不識市朝客，何如江海人。",
      "沈吟憑棐几，欹側带紗巾。",
      "濁世事無盡，東窗聊放神。"
    ],
    "added_time": "2026-01-02 15:44:28"
  },
  {
    "source_file": "poet.song.39000.json",
    "title": "寄米元章",
    "author": "蔣之奇",
    "paragraphs": [
      "京城汩沒興如何，歸棹翩翩返薜蘿。",
      "盡室生涯寄京口，滿床圖籍鎖巖阿。",
      "六朝人物東流盡，千古山河北固多。",
      "爲借文殊方丈地，中間容箇病維摩。"
    ],
    "added_time": "2026-01-02 15:44:31"
  },
  {
    "source_file": "poet.song.39000.json",
    "title": "遊朝陽巖遂登西亭",
    "author": "蔣之奇",
    "paragraphs": [
      "昔遊不在遠，幽巖臨治城。",
      "嶔岑俯瀟碧，庨豁延陽明。",
      "綠澗可徑八，滑路偪仄行。",
      "泉源自何來，涓涓玉鏘鳴。",
      "疑穿雲雷窟，常带魚龍腥。",
      "寒江凈瀉鏡，怪石坐開屏。",
      "幽鳥馴可羅，潛蛟深莫罾。",
      "梯險接層棧，冠顛聳危亭。",
      "俯睨極玄窞，仰攀窮青冥。",
      "蹇曠出物表，高虛挹玄英。",
      "惜哉非吾土，不得憩此生。",
      "舊業寄陽羨，故園依晉陵。",
      "秋風滆湖白，春色頤山青。",
      "一從紳笏去，遂使猨鶴驚。",
      "迂疏暗時機，孱瑣叨官榮。",
      "謫棄分所宜，愧恧顔已盈。",
      "人生詎有幾，世累吾方輕。",
      "願言解羈紲，上疏還簪纓。",
      "寧居召魂魄，恬養休性情。",
      "紛華屏外慕，沖澹嚴中扃。",
      "窮年伴農圃，畢志先疇耕。"
    ],
    "added_time": "2026-01-02 15:44:31"
  },
  {
    "source_file": "poet.song.39000.json",
    "title": "澹巖",
    "author": "蔣之奇",
    "paragraphs": [
      "零陵水石天下聞，澹山之勝難具論。",
      "初從崖口入地底，始見殿閣開重門。",
      "乃知茲洞最殊絕，洞中金碧開祇園。",
      "寬平可容萬人坐，仰視有若覆盎盆。",
      "虛明最宜朝日照，陰晦常有黑雲屯。",
      "盤虯夭矯垂乳下，巨獸突兀巨石蹲。",
      "木香一株在巖壁，人跡峭絕不可捫。",
      "靈仙飛游享此供，常駕飇馭乘雲軒。",
      "我來正逢春雨霽，氛翳開廓陽景溫。",
      "呀然雙穴露天半，籠絡萬象將並吞。",
      "只疑七竅混沌在，五竅忘失兩竅存。",
      "神奇遺跡未泯滅，至今猶有斧鑿痕。",
      "雲床石屏極隈隩，昔有居士常潛蟠。",
      "避秦不出傲徵召，美名遂入賢水源。",
      "咸通曾爲二蛇窟，元暢演法蛇輒遷。",
      "從茲其中建佛剎，棲隱不復聞世喧。",
      "惜哉此景久埋沒，但與赤子安枯禪。",
      "次山子厚愛山水，探索幽隱窮晨昏。",
      "朝陽迫迮若就狴，石角禿鬝如朝髠。",
      "豪篇矜誇過其實，稱譽珉石爲璵璠。",
      "環觀珍寶欲奄有，不到勝處天所慳。",
      "嗟予至此駭未睹，不暇稱讚徒驚嘆。",
      "恨無雄文壓奇怪，好事略與二子班。",
      "蕪詞願勒巖上石，勿使歲久詞滅漫。"
    ],
    "added_time": "2026-01-02 15:44:31"
  },
  {
    "source_file": "poet.song.188000.json",
    "title": "晨起",
    "author": "洪咨夔",
    "paragraphs": [
      "入夜風收雨，遲明暖釀霜。",
      "人窮髭易白，地瘦葉先黄。",
      "繡眼語叢竹，畫眉啼斷崗。",
      "炊烟猶未動，吾亦起歌商。"
    ],
    "added_time": "2026-01-02 15:45:16"
  },
  {
    "source_file": "poet.song.128000.json",
    "title": "秋思",
    "author": "陸游",
    "paragraphs": [
      "烈日炎天欲不禁，喜逢秋色到園林。",
      "雲陰映日初蕭瑟，露氣侵簾已峭深。",
      "衰髮凋零隨槁葉，苦吟凄斷雜疏碪。",
      "鴈來不得中原信，撫劍何人識壯心。"
    ],
    "added_time": "2026-01-02 15:45:24"
  },
  {
    "source_file": "poet.song.30000.json",
    "title": "席君從於洛城種金橘今秋始結六實以其四獻開府太師招三客以賞之留守相公時賦詩以紀奇事光竊不自揆輙依高韻繼成五章  其一",
    "author": "司馬光",
    "paragraphs": [
      "宜春果結洛陽枝，正遇耆明會客時。",
      "更引輕舟倚蘆岸，香秔鮮鱠雅相宜。"
    ],
    "added_time": "2026-01-02 15:45:27"
  },
  {
    "source_file": "poet.song.3000.json",
    "title": "謝政事王侍郎伏日送冰",
    "author": "王禹偁",
    "paragraphs": [
      "火雲如山暑雨歇，天地爐烘三伏月。",
      "玉皇教散閬苑冰，斵開北陸瓊瑰窟。",
      "峨峨貯向瑶花合，分命中官賜黄閤。",
      "鳳皇池上玉壺盛，溫樹風聲頓蕭颯。",
      "台恩分與西垣士，綸誥稀疏方假寐。",
      "卞和抱璞入直廬，從此驚忙不成睡。",
      "怒蠅休向筆端飛，抵鵲渾疑山下墜。",
      "寒生毛髮清牙齒，脆若玉芝甘似醴。",
      "炎風暑氣都不知，空作狂歌謝知己。"
    ],
    "added_time": "2026-01-02 15:45:55"
  },
  {
    "source_file": "poet.song.3000.json",
    "title": "酬贈田舍人",
    "author": "王禹偁",
    "paragraphs": [
      "君不見天上星辰拱環極，忽然隕地變成石。",
      "又不見雲中鷹隼橫高秋，有時搨翼化作鳩。",
      "人生進退甚類此，左遷右轉誰自由。",
      "憶昔逢君在鄒魯，翰林丈人東道主。",
      "一言得意便定交，數日論文暗相許。",
      "邇來倏忽十餘年，共上赤霄連步武。",
      "禁中更直承明廬，深喜蒹葭依玉樹。",
      "兩制惟君最清慎，筆力辭鋒有餘刃。",
      "方期夜直金鑾坡，誰知共理淮陽郡。",
      "官銜新換版曹郎，腰佩初懸列侯印。",
      "西垣三字班列閑，南面百城資望峻。",
      "且應盡意頒詔條，豈復迴頭顧文陣。",
      "下車果有謳謠生，賣刀買犢民歸耕。",
      "黄髮老農鼓腹唱，雪花雙鹿挾輈行。",
      "棠陰露濃滴朱紱，麥秋風冷吹紅旌。",
      "行春多暇吟情發，閑作長歌寄同列。",
      "歌中首寫明君語，指點神仙爲舊侶。",
      "嚴徐雖合在蓬瀛，邵杜已聞爲父母。",
      "重來便恐調金鉉，無復區區掌文翰。",
      "直如經歲未徵黄，道在何勞重嗟嘆。",
      "入則步蒼苔，詠紅藥，了事舍人孫處約。",
      "出則張皂蓋，擁朱輪，賢明太守召信臣。",
      "請君屈指數交友，似此宦名能幾人。",
      "逢時誰不欲行道，遇主我亦思庇民。",
      "功名富貴皆待命，出處語默聊衛身。",
      "一車甘雨方建隼，萬國淳風莫泣麟。",
      "他時宣室召賈誼，賢人事業當併伸。",
      "簷間忍見烏兔走，鑑裏星星將白首。",
      "休躭鈴閤家藏書，且酌郡齋官給酒。",
      "嬰兒稚女滿眼前，莫負時光笑開口。"
    ],
    "added_time": "2026-01-02 15:45:55"
  },
  {
    "source_file": "poet.song.13000.json",
    "title": "寄汶上",
    "author": "梅堯臣",
    "paragraphs": [
      "大第未嘗身一至，人猜巧宦我應非。",
      "彈冠不讀先賢傳，說劍休更短後衣。",
      "瘦馬青袍三十載，故人朱轂幾多違。",
      "功名富貴無能取，亂石清泉自憶歸。"
    ],
    "added_time": "2026-01-02 15:46:09"
  }
]