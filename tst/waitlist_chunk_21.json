[
  {
    "source_file": "poet.song.42000.json",
    "title": "和新成都知府鄧潤甫温伯內翰道中見寄",
    "author": "馮山",
    "paragraphs": [
      "畫舸秋離峽，長江水齧堤。",
      "郡樓高送别，客袂摻分睽。",
      "前後聲難繼，升沉分不齊。",
      "私心常有待，得意幸相攜。",
      "千里聞鳴鳳，三年倦割雞。",
      "一哀纒性命，萬事錯端倪。",
      "英俊聯翩起，清華直上躋。",
      "平生依筆硯，俛首失鋤犂。",
      "同嗜餐秋菊，忘言病夏畦。",
      "精粗分玉石，去住即雲泥。",
      "近列多鴛鷺，誰人享駃騠。",
      "徊翔趨鳳閣，隱約駕雞栖。",
      "訓誥資温潤，衣冠出品題。",
      "風流清憲府，威望肅朝閨。",
      "戲彩江湖樂，觀濤歲月稽。",
      "還朝垂拱北，易帥華陽西。",
      "舊德傾中外，歡謠浹庶黎。",
      "忽聞旌棨近，頓解簿書迷。",
      "一笑何勝喜，高談爲少低。",
      "長篇追杜老，餘論及曹谿。",
      "把酒聽新闋，尋山傍小蹊。",
      "欹斜行疊嶂，空曠上危梯。",
      "拾掇留樽俎，蕭疏愧糗藜。",
      "故人難會遇，壯士合悲啼。",
      "物理紛無定，年華去可悽。",
      "王師行解甲，盟府重盤圭。",
      "劍外聲文鐸，關中息戰鼙。",
      "時清數相見，寧望胯金犀。"
    ],
    "added_time": "2026-01-02 15:46:11"
  },
  {
    "source_file": "poet.song.165000.json",
    "title": "與契兄相遇於鄱陽同遊薦福寺",
    "author": "趙蕃",
    "paragraphs": [
      "佛寺誠避俗，道宮還少休。",
      "摩挲湯餠腹，嚥漱乳花甌。",
      "愛此當簷趣，同爲解带留。",
      "不惟紓我暇，聊亦散吾憂。"
    ],
    "added_time": "2026-01-02 15:46:29"
  },
  {
    "source_file": "poet.song.247000.json",
    "title": "飲酒樂",
    "author": "黎廷瑞",
    "paragraphs": [
      "羊祜折臂爲三公，英布之相黥而王。",
      "富貴真可愛，體膚不敢傷。",
      "劉安升天守都厠，長房學道須食糞。",
      "神仙誠可慕，臭穢那可近。",
      "駟馬高蓋未易求，水銀黄金况難信。",
      "我亦不願承明廬，我亦不願蓬萊山。",
      "但願觳𧥆耕田間，種秫釀作九霞丹。",
      "秋風兩鬢不須綠，日飲時可朱吾顔。",
      "山花山鳥自歌舞，醉聽松風牢掩關。",
      "用世之士笑我拙，出世之士憐我頑。",
      "冕裳不著雖共蓑笠老，露霓易過安得歲月還。",
      "那知我復笑爾還爾憐，千秋之後高臺曲池在何處。",
      "六鰲之側岱嶼員嶠俱深淵，茲論猶日茫昧然。",
      "華亭鶴唳欲聽不可得，單豹遇虎所養安得全。",
      "唯有飲酒之樂不可言，所以達士不與醒者傳。"
    ],
    "added_time": "2026-01-02 15:46:39"
  },
  {
    "source_file": "poet.song.198000.json",
    "title": "友人李先輩丑父嘗以夷成詩二帙示余莫知爲何人所作心甚愛之過延平客有袖詩一章見訪始知夷成者蓋葉君之別號也鬚髮皓然矣詩與人皆可重因用其韻爲謝",
    "author": "劉克莊",
    "paragraphs": [
      "筋力都非少壯時，不煩攬鏡覺吾衰。",
      "展禽出仕曾三已，表聖歸休有四宜。",
      "飽閲交情悲世道，差强人意頼君詩。",
      "此生到死慙三士，本自難招況易麾。"
    ],
    "added_time": "2026-01-02 15:48:34"
  },
  {
    "source_file": "poet.song.198000.json",
    "title": "丁酉九月十四日黄源嶺客舍題黄瀛父近詩",
    "author": "劉克莊",
    "paragraphs": [
      "不但行吟又卧披，掩編因有感於斯。",
      "競爲蛙蚓號鳴態，烏覩龍鸞夭矯姿。",
      "損挹嫌人稱大好，琢磨容我指微疵。",
      "自慙學識非匡鼎，安敢陪君共說詩。"
    ],
    "added_time": "2026-01-02 15:48:34"
  },
  {
    "source_file": "poet.song.117000.json",
    "title": "和章守三詠 披雲樓",
    "author": "黄公度",
    "paragraphs": [
      "飛樓跨危堞，雲霧曉披披。",
      "形勝供臨眺，公餘來燕宜。",
      "江橫睥睨闊，山入綺疏奇。",
      "風月本無價，君侯况有詩。"
    ],
    "added_time": "2026-01-02 15:48:37"
  },
  {
    "source_file": "poet.song.117000.json",
    "title": "次韻弟師白至日及弄璋之什二首  其二",
    "author": "黄公度",
    "paragraphs": [
      "未辦謀生學計然，紛紛又落海西偏。",
      "癡心政爾了官事，坐嘯何能作散僊。",
      "霜雪半頭明鏡裏，江湖歸夢野鷗前。",
      "入懷雙鯉詩材健，醒眼三珠喜氣全。",
      "處處看雲眠白日，時時舉酒望青天。",
      "想應留客煮湯餠，弱柳犀錢細細穿。"
    ],
    "added_time": "2026-01-02 15:48:37"
  },
  {
    "source_file": "poet.song.212000.json",
    "title": "次韻話別",
    "author": "方岳",
    "paragraphs": [
      "一雨桐江滑，佳哉月一篷。",
      "歸猶慙怨鶴，悔不蚤冥鴻。",
      "涉世書無用，尋山酒有功。",
      "諸人如見問，貧耳却非窮。"
    ],
    "added_time": "2026-01-02 15:49:02"
  },
  {
    "source_file": "poet.song.174000.json",
    "title": "小峰行樂却望北山",
    "author": "葛天民",
    "paragraphs": [
      "霜高群木落，湖上數峰秋。",
      "野笛歸牛徑，烟蓑宿鷺洲。",
      "望中多隠約，佳處小遲留。",
      "百歲無虛日，能堪幾度游。"
    ],
    "added_time": "2026-01-02 15:49:09"
  },
  {
    "source_file": "poet.song.203000.json",
    "title": "出灘賦灘石",
    "author": "徐鹿卿",
    "paragraphs": [
      "嵯峨聶都山，豫水茲發原。",
      "始者才濫觴，其流細涓涓。",
      "東行介南埜，章水西入焉。",
      "又東漸雄張，有州故名虔。",
      "貢水遠來赴，融合爲贛川。",
      "當其初合時，泓渟匪爲淵。",
      "中通尺五流，玉虹卧蜿蜒。",
      "群山來左右，萬石梗後前。",
      "初疑牧群羊，忽訝墮飛鳶。",
      "伏犀狀魁桀，浮鴈影接聯。",
      "阿河陣敢死，赴浴池連錢。",
      "下者宛蹲踞，上者將騰騫。",
      "或矯首欲鬭，或宛留安眠。",
      "或退然深伏，露尖大如掌。",
      "或竦然特起，儼立高齊肩。",
      "或兩兩爲偶，或伍伍相連。",
      "此有一席平，彼有萬竅穿。",
      "齒齒漱寒冽，眼眼開青圓。",
      "形模互馳騁，氣勢相吐吞。",
      "平坦十數丈，變怪紛百千。",
      "顧盼不暇給，算數疇能殫。",
      "天公轟震霆，力士推雷門。",
      "上下相舂撞，對語不得聞。",
      "衆灘角巇嶮，四灘獨稱專。",
      "其一曰天柱，豎立如登天。",
      "幽深下無際，渦盤矗迴旋。",
      "其下爲舞索，風索飛翩翩。",
      "絕流迤而東，蛇蚓相縈牽。",
      "大了與惶恐，殆見伯仲間。",
      "輕駃疾於箭，號怒沸若煎。",
      "下此得安流，衽席過舟船。",
      "我生苦萍梗，薄宦遊梅關。",
      "三載兩經過，每過心爲寒。",
      "酹酒問長江，胚胎始何年。",
      "胡不事夷易，而樂從嶮難。",
      "江神信靈異，恍惚若有言。",
      "吾來卜居此，肇自開混元。",
      "清兮伏塵滓，介如抱剛堅。",
      "一片朝宗心，萬折無變遷。",
      "所樂在兼濟，未始間愚賢。",
      "征人閙憧憧，鷁首浮翩翩。",
      "吾力所能任，登岸常相先。",
      "雖然有觸齧，自取非吾愆。",
      "清獻昔疏剔，不露斧鑿痕。",
      "至今虎城下，滾滾流遺恩。",
      "坡仙逐海南，爲世所棄捐。",
      "風帆一葉身，詩句萬口傳。",
      "灘石本非嶮，人自以嶮看。",
      "委蛇曲折間，道徑自平平。",
      "子行但由中，坎窞居其邊。",
      "子舟要適平，輕重防其偏。",
      "乘流亦良便，避礙須達權。",
      "五湖瑩如鏡，瞬息風濤掀。",
      "嬉笑或藏怒，至愛存笞鞭。",
      "灘石信非嶮，嶮處却萬全。",
      "我聞說是義，心思俱豁然。",
      "一笑過灘去，落照銜山前。"
    ],
    "added_time": "2026-01-02 15:49:32"
  },
  {
    "source_file": "poet.song.3000.json",
    "title": "對雪示嘉祐",
    "author": "王禹偁",
    "paragraphs": [
      "去年看雪在商州，使君命我山寺頭。",
      "峰巒草樹六百里，饑鼯凍鳥聲啾啾。",
      "山城窮陋無妓樂，何以銷得騷人愁。",
      "抱瓶自瀉不待勸，乘興一引連十甌。",
      "晚歸上馬頗自適，狂吟醉舞夜不休。",
      "今年看雪在帝里，瑶臺瓊樹佳氣浮。",
      "朝迴攬轡聊四望，移下五城十二樓。",
      "樽中有酒翻不飲，鬰鬰不快非怨尤。",
      "吾兒嬌騃未曉事，問我胡不私獻酬。",
      "因令把筆寫我意，爲渠吟作雪中謳。",
      "昔爲副使不理事，待罪且免憂人憂。",
      "今爲諫官非冗長，拾遺三館俸入優。",
      "秋來連澍百日雨，禾黍漂溺多不收。",
      "如今行潦占南畝，農夫失望無來麰。",
      "爾看門外饑餓者，往往殭殕填渠溝。",
      "峨冠旅進又旅退，曾無一事裨皇猷。",
      "俸錢一月數家賦，朝衣一襲幾人裘。",
      "安邊不學趙充國，富民不作田千秋。",
      "胡爲碌碌事文筆，歌時頌聖如俳優。",
      "一家衣食仰在我，縱得飽暖如狗偷。",
      "况我眼昏頭漸白，安能隠几勤校讎。",
      "何時提汝歸田去，賣馬可易數隻牛。",
      "深耕淺種苟自給，藜羹豆粥充饑喉。",
      "黍畦鋤理學元亮，瓜田澆灌師秦侯。",
      "素餐免作疲人蠹，開卷免對古人羞。",
      "未行此志吾戚戚，對酒不飲抑有由。",
      "斯言不敢向人道，語爾小子爲貽謀。"
    ],
    "added_time": "2026-01-02 15:49:48"
  },
  {
    "source_file": "poet.song.230000.json",
    "title": "次韻志歸十首  其六",
    "author": "方回",
    "paragraphs": [
      "解語鶑能巧，交飛蝶許狂。",
      "苔紋深碧毯，榴靨競紅粧。",
      "粗已成幽圃，猶當築小堂。",
      "未妨無暑藥，熟水紫蘇香。"
    ],
    "added_time": "2026-01-02 15:50:05"
  },
  {
    "source_file": "poet.song.165000.json",
    "title": "謁孺子祠  其二",
    "author": "趙蕃",
    "paragraphs": [
      "潛德固宜祀，高文寧可埋。",
      "凄凉危像設，漬蝕半莓苔。",
      "昧爾前賢貴，空令見者哀。",
      "欲言寧我聽，小立謾徘徊。"
    ],
    "added_time": "2026-01-02 15:50:21"
  },
  {
    "source_file": "poet.song.181000.json",
    "title": "送夔州何道士",
    "author": "釋居簡",
    "paragraphs": [
      "夔峽希聲洞杳微，賞音猶笑武當遲。",
      "靈蛇束破玄龜殻，應恨從前骨裹皮。"
    ],
    "added_time": "2026-01-02 15:50:26"
  },
  {
    "source_file": "poet.song.235000.json",
    "title": "次韻王介山別齋職",
    "author": "方一夔",
    "paragraphs": [
      "葛溪練練鋪瓊氈，仙人燒丹幾何年。",
      "庠老三年住仙窟，歸騎踟躕鞭不前。",
      "當今越雪竟誰是，危坐臯比紛不恥。",
      "區區升斗老英雄，得失何殊釣溫水。",
      "惟君挾策從東來，家傳瓢履師顔回。",
      "後來終竟祠石室，此去應難隠釣臺。",
      "青山笑我逢遲暮，怪奇文字無人覷。",
      "誰麾清夢落東安，疎頑尚費推擠去。",
      "悠悠雲水交情中，荆州篠簜慙中空。",
      "琤餘韻逐飛鞚，詩老箭鋒那可衝。",
      "男兒事業人人有，氣概相期向杯酒。",
      "他年擁節過子陵，莫道故交翻覆手。"
    ],
    "added_time": "2026-01-02 15:50:42"
  },
  {
    "source_file": "poet.song.235000.json",
    "title": "代履道送王介山",
    "author": "方一夔",
    "paragraphs": [
      "寒廳零落分半氈，雪霜刻栗年復年。",
      "書生事業澹無味，頼有夫子坐我前。",
      "世間好惡紛非是，蠻觸相挺人不恥。",
      "嗟君嗜好與世殊，推波獨障百川水。",
      "君今何去昔何來，江南欲掉扁舟回。",
      "相思此去杳如夢，日斜獨上高高臺。",
      "富貴來時未爲暮，道旁愚婦從渠覷。",
      "我亦來乘下澤車，看君萬里翺翔去。",
      "雲萍聚散渺莽中，講席人驚冀北空。",
      "少陵時作湖山主，一面誰當孔道衝。",
      "相看一醉無何有，笑指春江作春酒。",
      "丈夫何事兒女態，明日長亭一揮手。"
    ],
    "added_time": "2026-01-02 15:50:42"
  },
  {
    "source_file": "poet.song.235000.json",
    "title": "次韻洪復翁辭沃氏招館",
    "author": "方一夔",
    "paragraphs": [
      "可憐傾城無蹇修，睥睨欲媲王與侯，年華荏苒春復秋。",
      "夜彈古詞韻三州，紛紛箏笆沸啁啾，忽爾雅操聲俱收。",
      "我亦少小獵九丘，掩鼻利達視若蕕，秣厲欲洗平生羞。",
      "羲娥鞭後逝莫留，誰麾衰暮出巖幽，丁丁斤斧愁林搜。",
      "苞裹破硯開荒疇，詩卷千束喘兩牛，隘視宇宙前無儔。",
      "頼有夫子紛應酬，冷然獨繭繅長抽，讕言不作詩帳囚。",
      "旁人指我作書郵，雙雙紫芒炯中洲，談笑不下孫叔優。",
      "交情雲水空悠悠，肯爲腐鼠瞥下韝。",
      "湖海何處無俊游，對面不識非我謀。",
      "醉呼梅花居上頭，高寒不落第二流。",
      "我亦倒囊出饑猴，雪中雙屨追清游。"
    ],
    "added_time": "2026-01-02 15:50:42"
  },
  {
    "source_file": "poet.song.106000.json",
    "title": "芍藥五首  其二",
    "author": "張嵲",
    "paragraphs": [
      "凄凄寒雨送餘春，繁艷濃香慰病身。",
      "忽作暖風遲日想，慨然如在漢江濵。"
    ],
    "added_time": "2026-01-02 15:50:43"
  },
  {
    "source_file": "poet.song.242000.json",
    "title": "頌古十首  其一○",
    "author": "釋雲岫",
    "paragraphs": [
      "有道君王傳號令，頻催羯鼓要花開。",
      "眼頭一曲風光好，日暖鶑聲出谷來。"
    ],
    "added_time": "2026-01-02 15:50:46"
  },
  {
    "source_file": "poet.song.143000.json",
    "title": "廣德軍鹿鳴燕樂語口號",
    "author": "周必大",
    "paragraphs": [
      "才子雍容入帝京，使君勸駕意殊深。",
      "騎蟾定喜攀仙桂，鳴鹿先須詠野芩。",
      "好去玉階方寸近，休辭金盞十分斟。",
      "明年三月鶑花麗，洗眼宮袍宴上林。"
    ],
    "added_time": "2026-01-02 15:50:53"
  },
  {
    "source_file": "poet.song.107000.json",
    "title": "春晚書懷",
    "author": "朱松",
    "paragraphs": [
      "萬里西遊爲覓詩，錦城更付一官癡。",
      "脫巾漉酒從人笑，拄笏看山頗自奇。",
      "疏雨池塘魚避釣，曉鶑窗戶客爭棋。",
      "老來怕與春爲別，醉過殘紅滿地時。"
    ],
    "added_time": "2026-01-02 15:51:14"
  },
  {
    "source_file": "poet.song.107000.json",
    "title": "送五二郎讀書",
    "author": "朱松",
    "paragraphs": [
      "爾去事齋居，操持好在初。",
      "故鄉無厚業，舊篋有殘書。",
      "夜寑燈遲滅，晨興髮蚤梳。",
      "詩囊應令滿，酒盞固宜疏。",
      "貘羈寧似犬，龍化本由魚。",
      "鼎薦緣中實，鐘鳴應體虛。",
      "洞洞春天發，悠悠白日除。",
      "成家全頼汝，逝此莫躊躇。"
    ],
    "added_time": "2026-01-02 15:51:14"
  },
  {
    "source_file": "poet.song.29000.json",
    "title": "探花橋",
    "author": "司馬光",
    "paragraphs": [
      "橋邊春意近，五馬屢徘徊。",
      "湖水旦暮淥，林花早晚開。",
      "適因嘗酒到，又爲賦詩来。",
      "借問雙華表，經過日幾回。"
    ],
    "added_time": "2026-01-02 15:51:33"
  },
  {
    "source_file": "poet.song.202000.json",
    "title": "次韻君節祕書三首  其二",
    "author": "劉克莊",
    "paragraphs": [
      "又從天祿閤中歸，厭太官羊憶苦薇。",
      "伋瑗昌言憂國事，永欽沽直暴君非。",
      "貴人高爵懸金印，狎客閑情減带圍。",
      "獨有冥鴻惜毛羽，刺天未肯羨羣飛。"
    ],
    "added_time": "2026-01-02 15:52:26"
  },
  {
    "source_file": "poet.song.174000.json",
    "title": "臘雪",
    "author": "葛天民",
    "paragraphs": [
      "片片嘉平瑞，無聲有耿光。",
      "來雖成頃刻，釀亦費商量。",
      "天闊花無頼，風休絮不狂。",
      "孤山林處士，魂在隴頭香。"
    ],
    "added_time": "2026-01-02 15:52:34"
  },
  {
    "source_file": "poet.song.3000.json",
    "title": "烏啄瘡馿歌",
    "author": "王禹偁",
    "paragraphs": [
      "商山老烏何慘酷，喙長于釘利于鏃。",
      "拾蟲啄卵從爾爲，安得殘吾負瘡畜。",
      "我從去歲謫商於，行李惟存一蹇馿。",
      "來登秦嶺又巉嶺，爲我馱背百卷書。",
      "穿皮露脊痕連腹，半年治療將平復。",
      "老烏昨日忽下來，啄破舊瘡取新肉。",
      "馿號僕叫烏已飛，劘嘴整毛坐吾屋。",
      "我馿我僕奈爾何，悔不挾彈更張羅。",
      "頼是商山多鷙鳥，便問鄰家借秋鷂。",
      "鐵爾拳兮鈎爾爪，折烏頸兮食烏腦。",
      "豈唯取爾饑腸飽，亦與瘡馿復讎了。"
    ],
    "added_time": "2026-01-02 15:52:41"
  },
  {
    "source_file": "poet.song.194000.json",
    "title": "倅教授判官皆爲東湖有賦次韻  其一",
    "author": "程公許",
    "paragraphs": [
      "逶迤三徑带重湖，心眼經營念厥初。",
      "問俗只須無事治，僝工適際有年書。",
      "雪融趁急栽花柳，春到隨宜辦果蔬。",
      "最喜城隅便來往，不嫌奔走費臺輿。"
    ],
    "added_time": "2026-01-02 15:53:08"
  },
  {
    "source_file": "poet.song.131000.json",
    "title": "幽思",
    "author": "陸游",
    "paragraphs": [
      "雲際茅茨一兩間，春來幽事日相關。",
      "臨窗靜試下巖硯，欹枕卧看靈壁山。",
      "紅練带飛俱意得，錦熏籠暖尚香慳。",
      "今朝社過添惆悵，高棟巢空燕未還。"
    ],
    "added_time": "2026-01-02 15:53:12"
  },
  {
    "source_file": "poet.song.30000.json",
    "title": "神宗皇帝挽詞五首  其五",
    "author": "司馬光",
    "paragraphs": [
      "式道清行馬，靈輴下陛簾。",
      "雲奔同軓集，雨泣兆民瞻。",
      "石闕蒼煙暝，松門白露霑。",
      "載弓徒隕絕，無計附龍髯。"
    ],
    "added_time": "2026-01-02 15:53:38"
  },
  {
    "source_file": "poet.song.164000.json",
    "title": "絕句",
    "author": "程端蒙",
    "paragraphs": [
      "滿城塵土污人甚，出郭青山入眼多。",
      "拏取小舟烟霧裏，此生真個老漁蓑。"
    ],
    "added_time": "2026-01-02 15:53:57"
  },
  {
    "source_file": "poet.song.128000.json",
    "title": "我有美酒歌",
    "author": "陸游",
    "paragraphs": [
      "我有美酒起自斟，勸君一巵爲君吟。",
      "素衣未遂京塵化，緑鬢已受吳霜侵。",
      "三巴塗路何嶔崟，五溪霧潦多毒淫。",
      "虎豹夜嘯裂崖谷，魑魅晝出矜山林。",
      "身如槁葉墮幽穽，窅窅何啻千尺深。",
      "無因剖胸出此心，一寸孤忠天實臨。"
    ],
    "added_time": "2026-01-02 15:54:13"
  },
  {
    "source_file": "poet.song.39000.json",
    "title": "失題  其四",
    "author": "蔣之奇",
    "paragraphs": [
      "蒼龍脫角瑩且澤，鮮瓜自與風雷俱。",
      "郟家女子已仙去，尚有故井存通衢。"
    ],
    "added_time": "2026-01-02 15:54:14"
  },
  {
    "source_file": "poet.song.21000.json",
    "title": "燕堂暑飲",
    "author": "邵雍",
    "paragraphs": [
      "燕堂通高明，簷依斷崖嶔。",
      "凉風來松梢，清泉飛竹陰。",
      "佳果間紅綠，旨酒隨淺深。",
      "却思闤闠間，鬰蒸不可任。"
    ],
    "added_time": "2026-01-02 15:54:15"
  },
  {
    "source_file": "poet.song.153000.json",
    "title": "虞美人草",
    "author": "許及之",
    "paragraphs": [
      "劉項英雄志，爭如溺愛何。",
      "寧無戚姬草，頼有大風歌。"
    ],
    "added_time": "2026-01-02 15:54:18"
  },
  {
    "source_file": "poet.song.13000.json",
    "title": "永叔寄詩八首并祭子漸文一首因采八詩之意警以爲答",
    "author": "梅堯臣",
    "paragraphs": [
      "昔聞退之與東野，相與結交賤微時。",
      "孟不改貧韓漸貴，二人情契都不移。",
      "韓無驕矜孟無靦，直以道義爲己知。",
      "我今與子亦似此，子亦不愧前人爲。",
      "北都健兒昨日至，扣門乃是所遺詩。",
      "上言病中初有寄，下言我詠蟠桃枝。",
      "盛衰開落感殘杏，暮春無事羨游絲。",
      "班班鳩鳴忽懷念，一掃十幅無閒辭。",
      "洛川花圖多品目，鬭新爭巧始可疑。",
      "讀書又憶石夫子，似蠶作繭誠有之。",
      "鎮陽歸夢北潭北，吟此八章誰謂癡。",
      "最後有文弔尹子，壽夭難問信所悲。",
      "共書大軸許傳玩，一日百展曾忘疲。",
      "報君亦欲齎滿軸，恐費紙墨令人嗤。"
    ],
    "added_time": "2026-01-02 15:54:28"
  },
  {
    "source_file": "poet.song.20000.json",
    "title": "甘露亭詩",
    "author": "李覯",
    "paragraphs": [
      "乾坤父母莫匪慈，胚胎億兆成角覊。",
      "其間哺乳不及處，有時泣殺呱呱兒。",
      "南川上游號沃野，景祐丙子嘗凶饑。",
      "新田始苗舊穀罄，十室八九無晨炊。",
      "伏陰何者不仁甚，釀作水災來助之。",
      "煙煤刷天雨汁黑，嘔山泄谷爭奔馳。",
      "橫流一夜打城郭，萬弩竊發穿毛皮。",
      "東隅有洲尸揖揖，如蟻欲走遭水圍。",
      "屋根無力樹腰折，蛟蜃食人猶擇肥。",
      "濤波一望萬山阻，六親不得相扶持。",
      "國子劉公好仁者，惟時假守茲軍麾。",
      "民生在我不在命，告舟往救無敢違。",
      "童兒赤立婦女困，載之刳木何纍纍。",
      "泥沙外冷內饑渴，口噤不語如狂癡。",
      "牽攣坐卧滿府舍，賦以酒飲加饘糜。",
      "隨流往往亦不死，遠在百里無人知。",
      "捐金購得問氏姓，召使親族携之歸。",
      "司農倉廩盡發出，不待奏報先施爲。",
      "有餘況可補不足，大賈蓄家如響隨。",
      "來瞻去察夜繼晝，赤熱不忍蔭華榱。",
      "由斯一郡十萬戶，餓膚日月生膏脂。",
      "存者相保沒者葬，唐虞仁壽重敺躋。",
      "聖主養賢賢養物，氣和郁郁通高卑。",
      "城西老宮古松徑，一朝墜露甘如飴。",
      "千柯萬葉結不解，玉階瓊樹光離離。",
      "甿俗奔走競觀覩，手攀口吮同齎咨。",
      "學老之人周氏子，好善不類黄冠師。",
      "欲令事迹絢久遠，築亭其地高巍巍。",
      "公之歸朝不可借，松樹至今猶未衰。",
      "我作此詩揭亭上，他年墮淚如羊碑。"
    ],
    "added_time": "2026-01-02 15:54:39"
  },
  {
    "source_file": "poet.song.213000.json",
    "title": "存齋牟端明挽詩",
    "author": "高斯得",
    "paragraphs": [
      "碩德千人表，高風一世欽。",
      "師承文靖正，識拔秀巖深。",
      "奧學方前古，雄文獨擅今。",
      "史筵新發軔，儒館力抽簪。",
      "蕭艾俄當路，蘅蘭夐出林。",
      "螭頭恩舄奕，豹尾步嶔崟。",
      "斮脛思全玉，圍腰肯待金。",
      "綬甘辭若若，戟喜對森森。",
      "孽火遭千劫，讒波沸百壬。",
      "然臍機穽巧，拔眼計謀陰。",
      "誣詆淵衷監，成蠲寵命臨。",
      "一麾猶偃蹇，三節又侵尋。",
      "聽履星辰近，司綸雨露湛。",
      "世方期汲直，人已感遲任。",
      "披腹平生節，攀髯晚歲心。",
      "幅巾朝第就，遺服暮庭廞。",
      "書殿榮封塚，玄臺閟在岑。",
      "鶴山初共被，苕水晚同襟。",
      "感舊鬚成雪，懷人涕作霖。",
      "元成負文采，端可嗣徽音。"
    ],
    "added_time": "2026-01-02 15:55:23"
  },
  {
    "source_file": "poet.song.29000.json",
    "title": "陪始平公燕柳谿",
    "author": "司馬光",
    "paragraphs": [
      "谿光不動柳風輕，玉帳森沈擁萬兵。",
      "鷗入煙中閑自舞，魚翻波面喜相迎。",
      "樓船下視晴天碧，鼓吹前驅遠陌清。",
      "桃李歸時應盛發，薫然和氣滿春城。"
    ],
    "added_time": "2026-01-02 15:56:16"
  },
  {
    "source_file": "poet.song.29000.json",
    "title": "送王都官官滿還都",
    "author": "司馬光",
    "paragraphs": [
      "粹美清廟器，可嗟沉下僚。",
      "優遊仲舉坐，洋溢海沂謠。",
      "奏課應居首，知音况滿朝。",
      "從今黄鵠舉，眼冷看青霄。"
    ],
    "added_time": "2026-01-02 15:56:16"
  },
  {
    "source_file": "poet.song.212000.json",
    "title": "猿",
    "author": "方岳",
    "paragraphs": [
      "三峽巴江水，何年離爾羣。",
      "艱難俱未免，清切不堪聞。",
      "羈旅仍春浦，愁懷况暮雲。",
      "尚思靈澗冷，蘿蔦月紛紛。"
    ],
    "added_time": "2026-01-02 15:56:27"
  },
  {
    "source_file": "poet.song.174000.json",
    "title": "上巳呈嚴叟",
    "author": "葛天民",
    "paragraphs": [
      "時俗常談已斷霜，雨寒翻著絮衣裳。",
      "花枝照眼堂堂去，茗椀關心故故香。",
      "楊柳稍傳鶑割據，茅茨敢望燕商量。",
      "舊遊莫誦蘭亭語，自覺中年易感傷。"
    ],
    "added_time": "2026-01-02 15:56:40"
  },
  {
    "source_file": "poet.song.138000.json",
    "title": "大雪書懷",
    "author": "范成大",
    "paragraphs": [
      "天將奇賞發清歡，疇昔登臨插羽翰。",
      "梅下尋詩騎馬滑，松梢索酒倚樓寒。",
      "閉門老子愁無頼，返棹歸來興已闌。",
      "聊掬玉塵添石鼎，自煎魚眼破龍團。"
    ],
    "added_time": "2026-01-02 15:57:06"
  },
  {
    "source_file": "poet.song.30000.json",
    "title": "御宴送李宣徽知真定府口號",
    "author": "司馬光",
    "paragraphs": [
      "匈奴舊畏李將軍，今日重來幾代孫。",
      "旗尾飄揚山燒裂，馬啼騰踏塞塵昏。",
      "降王稽顙朝南闕，天子垂衣御北門。",
      "幕府事閑刁斗靜，碧潭佳景日開樽。"
    ],
    "added_time": "2026-01-02 15:57:10"
  },
  {
    "source_file": "poet.song.247000.json",
    "title": "和丁師善韻",
    "author": "陸文圭",
    "paragraphs": [
      "轍鮒活斗升，莫向肆中索。",
      "已無秋成望，况復歲暮迫。",
      "蓉城一小縣，舞袖折旋窄。",
      "針芒萬畝青，席卷一川白。",
      "苦腸真食蓼，枵腹思啖柏。",
      "蒙袂嗟饑氓，胠篋畏暴客。",
      "將懷轉壑憂，誰任求芻責。",
      "爲政推仁心，匹婦無弗獲。",
      "登途祗王命，東西固不擇。",
      "漢網殊闊疏，掛一直漏百。",
      "但令大綱正，潜使宿弊革。",
      "斯民本同體，難以一膜隔。",
      "發奸雖有術，救急豈無策。",
      "不憚原隰驅，要知閭里阨。",
      "消平蛇龍居，安集鴻雁宅。",
      "庶免愁歎聲，謠誦沸廣陌。"
    ],
    "added_time": "2026-01-02 15:57:42"
  },
  {
    "source_file": "poet.song.247000.json",
    "title": "清明日偕趙雲壁張仲實顧伯玉張見山游分韻得好字以百家衣補之趙故嘉禾宰今爲學官坐中多及學校事",
    "author": "陸文圭",
    "paragraphs": [
      "清明花亂開，今日風日好。",
      "吾得及春游，相期拾瑶草。",
      "城市多囂塵，客衣日杲杲。",
      "何時一樽酒，且試開懷抱。",
      "王孫丈人行，生世何用早。",
      "爲樂當及時，蹉跎覺年老。",
      "虛名復何益，棄捐勿復道。",
      "但願崇明德，藏身以爲寶。"
    ],
    "added_time": "2026-01-02 15:57:42"
  },
  {
    "source_file": "poet.song.16000.json",
    "title": "駕經略太尉相公移鎮太原  其三",
    "author": "文彥博",
    "paragraphs": [
      "將軍號令柳營傳，緩带投壺自適然。",
      "一片笙歌聞四面，晉公舊事在龍泉。"
    ],
    "added_time": "2026-01-02 15:57:42"
  },
  {
    "source_file": "poet.song.156000.json",
    "title": "憂旱",
    "author": "章甫",
    "paragraphs": [
      "貧賤甘羈旅，淹留頼薄田。",
      "悠悠將送老，比比不逢年。",
      "旱魃工爲虐，雷公豈易鞭。",
      "醉能忘萬事，安得酒如川。"
    ],
    "added_time": "2026-01-02 15:57:45"
  },
  {
    "source_file": "poet.song.213000.json",
    "title": "谿亭春日二首  其二",
    "author": "高斯得",
    "paragraphs": [
      "豈不懷歸蜀道難，故來谿上稅浮驂。",
      "新詩功次日遷九，潜聖儀刑晝接三。",
      "窗竹有情陪素隠，園花無頼恣紅酣。",
      "要將雲淡風輕句，參請宗門老晦菴。"
    ],
    "added_time": "2026-01-02 15:57:59"
  },
  {
    "source_file": "poet.song.153000.json",
    "title": "罌粟",
    "author": "許及之",
    "paragraphs": [
      "采苗能勝芹，摘實可當粟。",
      "缾罄罍未羞，難貯杯中醁。"
    ],
    "added_time": "2026-01-02 15:58:00"
  },
  {
    "source_file": "poet.song.153000.json",
    "title": "米囊花",
    "author": "許及之",
    "paragraphs": [
      "御米具體微，有罌無儲粟。",
      "妖艷耿春光，名佳不翅足。"
    ],
    "added_time": "2026-01-02 15:58:00"
  },
  {
    "source_file": "poet.song.153000.json",
    "title": "瑞香",
    "author": "許及之",
    "paragraphs": [
      "紫裳蒼玉佩，乞與碧紗籠。",
      "怕作行雲去，人間瑞靄空。"
    ],
    "added_time": "2026-01-02 15:58:00"
  },
  {
    "source_file": "poet.song.153000.json",
    "title": "麝香萱",
    "author": "許及之",
    "paragraphs": [
      "香客忽破鼻，從事宜到臍。",
      "憂端集無所，醉倒休扶携。"
    ],
    "added_time": "2026-01-02 15:58:00"
  },
  {
    "source_file": "poet.song.153000.json",
    "title": "紫薇花",
    "author": "許及之",
    "paragraphs": [
      "手植盤洲圃，心懷西掖垣。",
      "至今花萼上，雨露有深恩。"
    ],
    "added_time": "2026-01-02 15:58:00"
  },
  {
    "source_file": "poet.song.143000.json",
    "title": "千里丈蓄酒尊形狀孛窣某酒後以短項翁目之不謂誤中遂成佳號彥平功成二兄皆有褒咏可使韓子蒼縮肩短項之句北面矣某不揆鄙拙勉强續貂幸諸丈斤斧之",
    "author": "鍾孝國",
    "paragraphs": [
      "少陵先生時不偶，老瓦盆中醉林莽。",
      "江湖散人名益窮，魚殻傾尊不論斗。",
      "孤風異行同襟期，食鮭未必富三九。",
      "凌烟功名舉世事，不直兩公一杯酒。",
      "會稽夫子有古心，嗜好眇追千載友。",
      "陶尊中産同蒼筠，短項不肯鍾罍群。",
      "章綬黄篾差緇塵，肺腸桑落心崑崙。",
      "始知其中殊陋貌，一點不受泥沙渾。",
      "時從往古窮玄微，坐隅兀側長相隨。",
      "送余醉鄉謝膠擾，回頭轉覺人間小。"
    ],
    "added_time": "2026-01-02 15:58:34"
  },
  {
    "source_file": "poet.song.13000.json",
    "title": "寄楚州呂濟叔",
    "author": "梅堯臣",
    "paragraphs": [
      "亭午鳥不下，誰復過我廬。",
      "忽聞扣門者，偶出問何如。",
      "云是山陽吏，太守遣置書。",
      "自惟久窮困，游子安念予。",
      "淮陰况要津，賓館無暫虛。",
      "豈意有所逮，委曲情未疎。",
      "報言愧不靦，聊以謝興居。"
    ],
    "added_time": "2026-01-02 15:59:21"
  },
  {
    "source_file": "poet.song.13000.json",
    "title": "送可教僧歸越",
    "author": "梅堯臣",
    "paragraphs": [
      "萬事厭尋常，羨慕每不足。",
      "居南多北思，在遠慙近俗。",
      "既來橘變枳，但見空條綠。",
      "氣味誰復論，孤根逗巖曲。"
    ],
    "added_time": "2026-01-02 15:59:21"
  },
  {
    "source_file": "poet.song.181000.json",
    "title": "偈頌一百三十三首  其三四",
    "author": "釋居簡",
    "paragraphs": [
      "病來病去無聊頼，及至除根病轉多。",
      "事久多變，年老成魔。",
      "看它此去又如何。"
    ],
    "added_time": "2026-01-02 15:59:36"
  },
  {
    "source_file": "poet.song.175000.json",
    "title": "再和雁湖十首  其七",
    "author": "李壁",
    "paragraphs": [
      "作詩真是學文餘，餘力猶將鮑謝俱。",
      "流俗是非何足算，古人出處要良圖。",
      "閑來籍草須尋侶，自起澆花不倩奴。",
      "著却綸巾披鶴氅，中郎元住曲阿湖。"
    ],
    "added_time": "2026-01-02 15:59:51"
  },
  {
    "source_file": "poet.song.165000.json",
    "title": "自九度至衡岳呈同遊潘文叔二首  其二",
    "author": "趙蕃",
    "paragraphs": [
      "衡岳文公寺，南昌梅福官。",
      "意馳雖若近，身到每疑難。",
      "社木悵鳴樐，集賢欣解鞍。",
      "未須論契闊，聊復話團欒。"
    ],
    "added_time": "2026-01-02 15:59:58"
  },
  {
    "source_file": "poet.song.202000.json",
    "title": "送王南海二首  其一",
    "author": "劉克莊",
    "paragraphs": [
      "昔作翹材客，曾談執友賢。",
      "雖無金屋貯，頼有歸巢遷。",
      "此老飛仙去，斯文付嫡傳。",
      "病翁猶未聵，要聽武城絃。"
    ],
    "added_time": "2026-01-02 16:00:05"
  },
  {
    "source_file": "poet.song.107000.json",
    "title": "舟次黿湖阻水因由董山  其二",
    "author": "朱槔",
    "paragraphs": [
      "一川黄濁寫崑崘，苦恨南溪不盡吞。",
      "三老亦知行意速，時時插竹記沙痕。"
    ],
    "added_time": "2026-01-02 16:00:11"
  },
  {
    "source_file": "poet.song.21000.json",
    "title": "秋懷三十六首  其二四",
    "author": "邵雍",
    "paragraphs": [
      "人老秋更老，山深水復深。",
      "高木已就脫，慧禽空好音。",
      "筋骸非曩日，道德負初心。",
      "頼有餘編在，時時尚可尋。"
    ],
    "added_time": "2026-01-02 16:00:17"
  },
  {
    "source_file": "poet.song.198000.json",
    "title": "五和二首  其一",
    "author": "劉克莊",
    "paragraphs": [
      "尚記諸賢聚本朝，當時君相急旁招。",
      "簫韶九奏鳳諧樂，金彈一聲鶑下喬。",
      "彊項昔嘗攀殿檻，饑腸今欲把僧瓢。",
      "蚤知不得文章力，却悔從初奪錦標。"
    ],
    "added_time": "2026-01-02 16:00:35"
  },
  {
    "source_file": "poet.song.30000.json",
    "title": "睢陽五老圖",
    "author": "司馬光",
    "paragraphs": [
      "圖謀已就樂時閑，曉向田園喜脫冠。",
      "心志不灰猶有策，星長還在尚無桓。",
      "朝陽鳴鳳身輕暖，赴壑剛蛇齒健寒。",
      "儀表珍藏傳不朽，每於清士敬持看。"
    ],
    "added_time": "2026-01-02 16:00:42"
  },
  {
    "source_file": "poet.song.128000.json",
    "title": "臨别成都帳飲萬里橋贈譚德稱",
    "author": "陸游",
    "paragraphs": [
      "成都城南萬里橋，蘆根蘋末風蕭蕭。",
      "映花碾草鈿車小，駐坡驀澗青驄驕。",
      "入門翠徑絕窈窕，臨水飛觀何岧嶤。",
      "判無功名著不朽，惟仗詩酒寬亡聊。",
      "迎霜早已足雉兔，微冷便欲思狐貂。",
      "喜看縷膾映盤箸，恨欠斫蟹加橙椒。",
      "坐中譚侯天下士，龍馬毛骨矜超遥。",
      "烏犀白紵謫仙様，但可邂逅不可招。",
      "今年一戰馘餘子，風送六翮凌青霄。",
      "美人再拜乞利市，醉墨飛落生蛟綃。",
      "我衰於世百無用，十年不趁含元朝。",
      "華纓肻傍蕭颯鬢，寶带那束龍鍾腰。",
      "祝君好去事明主，日望分喜來漁樵。",
      "逰談引類亦細事，寄酒且解相如消。"
    ],
    "added_time": "2026-01-02 16:00:55"
  },
  {
    "source_file": "poet.song.117000.json",
    "title": "輓林聞遠",
    "author": "黄公度",
    "paragraphs": [
      "曾向文闈屈壯圖，羞將華髮傍戎車。",
      "平生自致千金産，投老相辜一卷書。",
      "有子克家追羯末，何人會葬盡嚴徐。",
      "青天白日佳城閉，宰木蕭蕭繐帳虛。"
    ],
    "added_time": "2026-01-02 16:01:03"
  },
  {
    "source_file": "poet.song.247000.json",
    "title": "入杭苦雪二首  其一",
    "author": "陸文圭",
    "paragraphs": [
      "雪天無晨昏，尤難辨西東。",
      "高低賦萬象，偶爾一色同。",
      "會臯日與月，終愁雨兼風。",
      "居人掩關卧，况乃逆旅中。",
      "買薪呼斗酒，黧頰生微紅。"
    ],
    "added_time": "2026-01-02 16:01:22"
  },
  {
    "source_file": "poet.song.146000.json",
    "title": "隆中次吳襄陽韻二首  其二",
    "author": "項安世",
    "paragraphs": [
      "古來建大厦，所貴楹桷崇。",
      "沛公得三士，折箠驅群雄。",
      "嗟哉漢諸孫，永負隆準公。",
      "表既憎禰衡，璋復輕張松。",
      "幽州小從事，苦諫不見從。",
      "頼有大耳兒，猶能過隆中。",
      "吾評四劉牧，三豕而一龍。",
      "景升最可笑，接士滿郊宮。",
      "坐看故人子，低頭混耕農。",
      "平生慕西伯，對面失飛熊。",
      "阿琦去梯策，尚識智士功。",
      "誰云豚犬愚，頗復勝乃翁。"
    ],
    "added_time": "2026-01-02 16:01:32"
  },
  {
    "source_file": "poet.song.43000.json",
    "title": "雨中懷元輿",
    "author": "郭祥正",
    "paragraphs": [
      "暫阻龍山雨，還思鳳閣人。",
      "凌雲曾獻賦，薄霧豈藏身。",
      "酒釀公田秫，羮調紫豉蓴。",
      "稍晴應見過，酬唱莫辭頻。"
    ],
    "added_time": "2026-01-02 16:02:01"
  },
  {
    "source_file": "poet.song.143000.json",
    "title": "卜居",
    "author": "歐陽鈇",
    "paragraphs": [
      "此生老矣益飄零，湯餠來年又何所。",
      "是身如寓敢求安，更築小軒名以寓。",
      "憑誰叫閽與帝語，有客多艱乃如許。",
      "水花爲客啼紅雨。"
    ],
    "added_time": "2026-01-02 16:02:05"
  },
  {
    "source_file": "poet.song.212000.json",
    "title": "簡杜子昕節邠",
    "author": "方岳",
    "paragraphs": [
      "買屋湖邊住，湖光入酒巵。",
      "向來多說劍，老去只耽詩。",
      "時序寬衣带，年華上鬢絲。",
      "肯收湖海氣，了事覺兒癡。"
    ],
    "added_time": "2026-01-02 16:02:07"
  },
  {
    "source_file": "poet.song.202000.json",
    "title": "挽陳司直二首  其一",
    "author": "劉克莊",
    "paragraphs": [
      "五朝際遇諸家少，四葉封崇一品榮。",
      "不似鶑花貴公子，宛然螢雪老書生。",
      "交游綠野舊賓客，濡染滄洲賢父兄。",
      "吾老埋辭失之約，餘哀翻入薤歌聲。"
    ],
    "added_time": "2026-01-02 16:02:15"
  },
  {
    "source_file": "poet.song.188000.json",
    "title": "題李杜蘇黄像 山谷",
    "author": "洪咨夔",
    "paragraphs": [
      "神爲驂騑氣爲車，秋雲扶疎春風腴。",
      "湯餠睡起茗椀須，意往獨與奚奴俱。",
      "奴低頭笑公，放懶不著書。"
    ],
    "added_time": "2026-01-02 16:02:29"
  },
  {
    "source_file": "poet.song.13000.json",
    "title": "答廷評宗說遺冰",
    "author": "梅堯臣",
    "paragraphs": [
      "仲夏遘餘閏，屋室如炊蒸。",
      "孰云窮處者，言贈太官冰。",
      "時靡有暍死，實亦頼友朋。",
      "定能凉一席，既已却青蠅。",
      "吾心久自信，飲已不以矜。"
    ],
    "added_time": "2026-01-02 16:02:31"
  },
  {
    "source_file": "poet.song.106000.json",
    "title": "讀退之集偶書",
    "author": "張嵲",
    "paragraphs": [
      "宰書三上已間闗，見辱功官又大難。",
      "當日之人定誰子，竟無名字在人間。"
    ],
    "added_time": "2026-01-02 16:02:38"
  },
  {
    "source_file": "poet.song.107000.json",
    "title": "舟次黿湖阻水因由董山  其四",
    "author": "朱槔",
    "paragraphs": [
      "夢好山晴曉不知，船邊今日見鬚眉。",
      "向來快寫崑崘地，元有薰風綠盡時。"
    ],
    "added_time": "2026-01-02 16:02:39"
  },
  {
    "source_file": "poet.song.3000.json",
    "title": "瑞蓮歌",
    "author": "王禹偁",
    "paragraphs": [
      "江城五月江雨晴，荷花到處紅交橫。",
      "宋家池上瑞蓮生，嫋嫋出叢抽一莖。",
      "莖端菡萏開兩朵，忽似娥皇將女英。",
      "九疑望斷蒼梧暮，低頭並照湘波清。",
      "花落蓮成碧於卵，瑟瑟塵輕熨人眼。",
      "蕭郎弄玉合巹時，一齊覆下瑠璃盞。",
      "草木效靈載圖史，守臣盡可聞天子。",
      "吾君有詔抑祥瑞，異獸珍禽不爲貴。",
      "瑞蓮無路達冕旒，也隨衆卉老池頭。",
      "吏民歸美賀郡守，敢貪天功爲己有。",
      "古來善政數杜詩，桑無附枝麥兩歧。",
      "瑞蓮信美産茲土，起予謾作閑歌辭。",
      "年年更願再熟稻，倉箱免使吾民饑。"
    ],
    "added_time": "2026-01-02 16:02:59"
  },
  {
    "source_file": "poet.song.29000.json",
    "title": "病酒呈晉州李八丈",
    "author": "司馬光",
    "paragraphs": [
      "身如五嶺炎蒸裏，心似三江高浪中。",
      "誰道醉鄉風土好，舟車常願不相通。"
    ],
    "added_time": "2026-01-02 16:03:10"
  },
  {
    "source_file": "poet.song.181000.json",
    "title": "偈頌一百三十三首  其四七",
    "author": "釋居簡",
    "paragraphs": [
      "衲僧家，不瀟洒。",
      "嫌人贊，愛人駡。",
      "無諍三昧，知音者寡。",
      "三昧即且置，如何是無諍。",
      "客來須接，賊來須打。",
      "浪宕樓頭無藉在，零丁利帝可憐生。",
      "惡叉聚是此中人，佛子住非他處成。"
    ],
    "added_time": "2026-01-02 16:03:20"
  },
  {
    "source_file": "poet.song.174000.json",
    "title": "和葛天民南翔寺韵",
    "author": "釋普洽",
    "paragraphs": [
      "白鶴南翔何日返，香雲不動春風轉。",
      "屋爲鱗次枕江安，江作蛇行到門遠。",
      "的的明燈金殿寒，沉沉複道長廊晚。",
      "老翁矍鑠皎須眉，愛客將迎笑盈面。",
      "自言天監拓基來，食指數千猶共飯。",
      "斷碑壁下試摩挲，龜趺剝落生苔蘚。",
      "茫茫往事比寒潮，蒼烟落日愁難遣。",
      "遣中何處愜深深，玉甃新池開別院。",
      "二齊已去老堪殂，故壘空來巢舊燕。",
      "吾宗有弟知此懷，炊黍功名豈云願。",
      "便呼阿買寫新詩，研池澀擁清冰片。"
    ],
    "added_time": "2026-01-02 16:03:34"
  },
  {
    "source_file": "poet.song.174000.json",
    "title": "紹熙辛亥歲遷居星洲述懷",
    "author": "朱權",
    "paragraphs": [
      "別墅今爲宅，芳洲古號星。",
      "一溪縈似带，羣岫列如屏。",
      "繚繞蟠龍勢，迴旋翥鳳形。",
      "紫峰鍾美瑞，秀麗炳神靈。",
      "峻嶺通山去，寒潭對剎渟。",
      "高巖雙傑出，斜谷獨深扃。",
      "鷗鷺遵幽渚，牛羊散遠汀。",
      "春花紛外野，秋月可中庭。",
      "築室歌鴻雁，謀鄰詠鶺鴒。",
      "來居猶未久，補弊不遑寧。",
      "愛竹留新笋，看松養茯苓。",
      "採山收美茹，釣水得鮮鯖。",
      "檠短親諸子，窗明勘六經。",
      "桂香思璧水，槐影記楓庭。",
      "事業姑藏器，功名會發鉶。",
      "豈無牙父志，當遇子期聽。",
      "鵰鶚須逢運，驊騮豈戀坰。",
      "祇今時合待，拄笏謾名亭。"
    ],
    "added_time": "2026-01-02 16:03:34"
  },
  {
    "source_file": "poet.song.174000.json",
    "title": "象耳山",
    "author": "袁倚",
    "paragraphs": [
      "昔聞神龍蟠九淵，今睹大象扶諸天。",
      "何年幻此一佛國，兩耳不動山蒼然。",
      "上乘菩薩踞其上，妙千手眼化大千。",
      "衆生顛倒夢始覺，熱病得汗諸魔跧。",
      "兩客游山飲崖泉，拍手喚醒書臺仙。",
      "一邱一壑儻如願，同竟大悲香火緣。"
    ],
    "added_time": "2026-01-02 16:03:34"
  },
  {
    "source_file": "poet.song.174000.json",
    "title": "句",
    "author": "袁倚",
    "paragraphs": [
      "江頭曉夜日月出，九頂三峨相吐吞。"
    ],
    "added_time": "2026-01-02 16:03:34"
  },
  {
    "source_file": "poet.song.174000.json",
    "title": "十二峰 望霞",
    "author": "閻伯敏",
    "paragraphs": [
      "東皇君來流曉霞，莫看西北王母家。",
      "雲華夫人王母女，肯爲廟食留三巴。"
    ],
    "added_time": "2026-01-02 16:03:34"
  },
  {
    "source_file": "poet.song.30000.json",
    "title": "雜興三首  其一",
    "author": "鮮于侁",
    "paragraphs": [
      "幽居觀物變，天道固盈虗。",
      "炎取日方熾，微陰一已生。",
      "涼風動野草，桃李先飄零。",
      "蜩螗集高柳，絡緯響空庭。",
      "愁心獨耿耿，宵夢竟難成。"
    ],
    "added_time": "2026-01-02 16:03:40"
  },
  {
    "source_file": "poet.song.175000.json",
    "title": "予賦雁湖詩蒙友社諸文繼聲不一輒復自和四首  其三",
    "author": "李壁",
    "paragraphs": [
      "閑來日日理荒餘，剩引漣漪一派俱。",
      "試把漁竿臨斷岸，從教畫手貌成圖。",
      "啼春不到鶑無友，警夜誰知雁有奴。",
      "出處須將時運看，莫分廊廟與江湖。"
    ],
    "added_time": "2026-01-02 16:04:23"
  },
  {
    "source_file": "poet.song.212000.json",
    "title": "次韻趙尉",
    "author": "方岳",
    "paragraphs": [
      "括山隨處好，况復有詩人。",
      "粘壁多詩藁，看山少訟塵。",
      "夜寒琴伴月，香冷硯生春。",
      "鶴亦能留客，敲門不厭頻。"
    ],
    "added_time": "2026-01-02 16:04:36"
  },
  {
    "source_file": "poet.song.179000.json",
    "title": "趙紫芝得羌村圖拉余與趙山中同賦",
    "author": "釋居簡",
    "paragraphs": [
      "中原聞休兵，久客問歸路。",
      "窮途倦策蹇，窘步甚脫兔。",
      "小立候柴荆，互闖走兒女。",
      "喜極先蹙頞，思苦旋煦嫗。",
      "觸緒盡愁態，撫膝見濡慕。",
      "諸鄰稚扶老，旨畜各携具。",
      "老瓦勇倒瀉，飛觴約深注。",
      "居者訴徵調，歸者訴羈旅。",
      "懽呼賀生還，不醉不肯住。",
      "哂乃驪山夢，奇警在團素。",
      "生靈果何罪，此禍竟誰與。",
      "眼明新畫軸，心折舊題處。",
      "掩卷續微吟，玉倚亭亭樹。"
    ],
    "added_time": "2026-01-02 16:04:58"
  },
  {
    "source_file": "poet.song.42000.json",
    "title": "和知資州許廣淵澤翁同年朝奉見寄",
    "author": "馮山",
    "paragraphs": [
      "每思同榜多零落，忽見新篇慰寂寥。",
      "今日抗塵俱白首，當時聯翮共青霄。",
      "休嗟遠地猶沈俊，况是深知已滿朝。",
      "饑渴未能親一笑，祗憂嚴召促歸軺。"
    ],
    "added_time": "2026-01-02 16:06:15"
  },
  {
    "source_file": "poet.song.247000.json",
    "title": "贈筆生林君實",
    "author": "陸文圭",
    "paragraphs": [
      "我愛古人巧，創物揜前聞。",
      "遐哉蒼頡氏，頼此蒙將軍。",
      "將軍絕地脈，乃解開人文。",
      "模寫不得力，制作空云云。",
      "祇今千載下，藝圃專策勳。",
      "貶黜毛錐子，褒進中書君。",
      "工拙無定在，好惡有殊分。",
      "老我翻墨瀋，落紙無煙雲。",
      "有生來被褐，倩客試書裙。",
      "雙金慚報贈，隻字寄殷勤。"
    ],
    "added_time": "2026-01-02 16:06:17"
  },
  {
    "source_file": "poet.song.230000.json",
    "title": "秀亭秋懷十五首  其七",
    "author": "方回",
    "paragraphs": [
      "一針落大海，萬古無還期。",
      "纖纖刺繡女，斷腸終爾思。",
      "物重干將去，心願精衛爲。",
      "鄰嫗適有此，殷勤來獻之。",
      "銛鋒貫綵縷，縫紉實所宜。",
      "匪妾舊時物，愴然雙淚垂。",
      "如何大丈夫，忘恩忽如遺。"
    ],
    "added_time": "2026-01-02 16:06:17"
  },
  {
    "source_file": "poet.song.202000.json",
    "title": "抄戊辰十月近稿七首  其六",
    "author": "劉克莊",
    "paragraphs": [
      "少狂費盡一生心，叢稿如山雪滿簪。",
      "楊子雕鎸誇賦麗，唐人鍛鍊說詩深。",
      "寒來尚可披裘釣，窮殺何妨带索吟。",
      "社友蕭疎吾老大，安知來者不如今。"
    ],
    "added_time": "2026-01-02 16:06:21"
  },
  {
    "source_file": "poet.song.156000.json",
    "title": "送張玉叔",
    "author": "章甫",
    "paragraphs": [
      "春風端的解相期，吹盡桃花作雨飛。",
      "政苦無錢供劇飲，可堪臨水送將歸。",
      "窮愁度日添詩卷，老病憂時減带圍。",
      "後夜思君望銀漢，雙星會處有光輝。"
    ],
    "added_time": "2026-01-02 16:06:23"
  },
  {
    "source_file": "poet.song.156000.json",
    "title": "送李清宇",
    "author": "章甫",
    "paragraphs": [
      "行李過門復小留，劇譚同此小窗幽。",
      "三杯酒力客愁破，一夜雨聲春事休。",
      "舊燕尋巢元未毀，新鶑出谷自相求。",
      "槐牙準擬供湯餠，初夏重來定到不。"
    ],
    "added_time": "2026-01-02 16:06:23"
  },
  {
    "source_file": "poet.song.188000.json",
    "title": "鎮越堂辭",
    "author": "洪咨夔",
    "paragraphs": [
      "氣佳哉兮鬰葱，文五色兮虎龍。",
      "江胥杵沙爲馳道兮，海若歛潮其下風。",
      "前羲舒而後翳霳兮，軫獵來自東。",
      "孕泰和兮諸馮，煽炎暉兮沛豐。",
      "於乎秦望，禹會其宇內之鎮兮詎伊越之雄。",
      "堂兮堂兮，宜其眇翠閬而羞丹蓬。"
    ],
    "added_time": "2026-01-02 16:06:34"
  },
  {
    "source_file": "poet.song.235000.json",
    "title": "盧明之開壚",
    "author": "方一夔",
    "paragraphs": [
      "懶作西風汗漫遊，歸謀諸婦此淹留。",
      "采花墩近初成酒，種秫田多早带秋。",
      "燕頷已空西塞夢，犢裩莫遣遠山愁。",
      "滄江留得偏醒客，袖手時凭百尺樓。"
    ],
    "added_time": "2026-01-02 16:06:34"
  },
  {
    "source_file": "poet.song.165000.json",
    "title": "寄晦庵二首  其二",
    "author": "趙蕃",
    "paragraphs": [
      "張膽言何壯，擎天志未摧。",
      "真成一夔足，何有萬牛回。",
      "感興能無句，憂時謾舉杯。",
      "江湖嗟屨役，巾屢阻追倍。"
    ],
    "added_time": "2026-01-02 16:06:50"
  },
  {
    "source_file": "poet.song.143000.json",
    "title": "西湖雜咏",
    "author": "蕭彥毓",
    "paragraphs": [
      "花心亭上坐，滿眼是湖光。",
      "祇爲便幽趣，能來倚夕陽。",
      "水邊春寺靜，柳下小舟藏。",
      "不待清明近，鶑花已自忙。"
    ],
    "added_time": "2026-01-02 16:07:08"
  },
  {
    "source_file": "poet.song.107000.json",
    "title": "春間小詩書趙園壁追錄之  其一",
    "author": "朱槔",
    "paragraphs": [
      "柳態隨時秀，花容近酒輕。",
      "綠窗京洛語，盡抹早鶑聲。"
    ],
    "added_time": "2026-01-02 16:07:30"
  },
  {
    "source_file": "poet.song.116000.json",
    "title": "送范至能制置",
    "author": "李石",
    "paragraphs": [
      "孔子不到秦，右軍念西岷。",
      "劍關鐵嶺江，與世隔紅塵。",
      "天亦惜祕境，我豈世間人。",
      "天上紫微郎，筆端演絲綸。",
      "跨象桂林郡，騎鯨芙蓉津。",
      "五嶺與三峽，緣雲躡星辰。",
      "憶公玉帳初，草木生華春。",
      "豢龍赤城家，長生定前身。",
      "扁舟載西子，五湖浮海濱。",
      "莫作去來想，雪山輕重均。",
      "况從尺一招，甘泉問鬼神。",
      "廟謨蓍龜舊，鼎味桃李新。",
      "虞衡備編載，我亦願卜鄰。"
    ],
    "added_time": "2026-01-02 16:07:55"
  },
  {
    "source_file": "poet.song.13000.json",
    "title": "寄謝開封宰薛贊善",
    "author": "梅堯臣",
    "paragraphs": [
      "予生多不偶，事事相與背。",
      "適從平川役，乃遇河决潰。",
      "舟膠在中野，寸步使心痗。",
      "誰知赤縣尹，勤恤每外內。",
      "文符飭亭長，寇盜虞鼠輩。",
      "仍能饋餠餌，童稚仰所賫。",
      "今又置酒壺，惠問亦已再。",
      "令我清夜飲，是夕值月晦。",
      "獨酌效謫僊，而復無影對。",
      "如何亡情游，似亦有世態。",
      "家人誠可同，况我昨喪配。",
      "雖曰預朝裾，左右無粉黛。",
      "兀然唯書史，舊學厭瑣碎。",
      "欲探文字工，下筆語多礙。",
      "却思君西齋，新治虛可愛。",
      "燕坐禽鳥寂，吟哦簿書退。",
      "此樂吾未如，區區勞覆載。"
    ],
    "added_time": "2026-01-02 16:07:57"
  },
  {
    "source_file": "poet.song.30000.json",
    "title": "九誦 嶽神",
    "author": "鮮于侁",
    "paragraphs": [
      "雲蓊蔚兮山之巓，瞻嶽靈兮望青天。",
      "嶄巖崷崪兮磅礴無垠，巄嵸嵂勃兮寧一以爲仁。",
      "草木雜而羅生兮人不可名，鳥獸蕃而走集兮虞不能知。",
      "因高錯事兮道此躋陛，登岱勒成兮胡爲而七十二君。",
      "齊余心兮不外，高余冠兮甚偉。",
      "擷芳杜兮爲衣，掇紫芝兮作佩。",
      "柏實兮松華，石髓兮蘭英。",
      "蕙肴陳兮玉案，明水湛兮清尊。",
      "誠拳拳兮不解，寐接神兮怳若有言。",
      "嵩高峻極兮生甫與申，周道將明兮宣以中興。",
      "水旱不常兮蟲螟以災，稼穡卒荒兮民生流離。",
      "勞來安集兮之子之功，祐此下民兮寧遺神羞。"
    ],
    "added_time": "2026-01-02 16:07:59"
  },
  {
    "source_file": "poet.song.16000.json",
    "title": "贈國信畢少卿北京作",
    "author": "文彥博",
    "paragraphs": [
      "鄴下常推七子才，兔園賓客重鄒杖。",
      "三千里外出疆去，四五年前點頓來。",
      "將幙未歸慙老大，使旃重到喜追徘。",
      "朔風不度龍沙遠，只向雲中講信回。"
    ],
    "added_time": "2026-01-02 16:08:21"
  },
  {
    "source_file": "poet.song.202000.json",
    "title": "絕句二首  其二",
    "author": "劉克莊",
    "paragraphs": [
      "浮榮已是卿慙長，勇退猶稱相避賢。",
      "先帝賜金揮未盡，不應全仰作碑錢。"
    ],
    "added_time": "2026-01-02 16:08:26"
  },
  {
    "source_file": "poet.song.156000.json",
    "title": "和朱少翁除夕",
    "author": "章甫",
    "paragraphs": [
      "破曉東風又磔雞，人心物態兩推移。",
      "建瓴歲月今將老，漂梗江湖少不羈。",
      "獨坐舊諳爲客味，長愁新賦悼亡詩。",
      "多慙府主鶑花約，歸去西疇恐後期。"
    ],
    "added_time": "2026-01-02 16:08:50"
  },
  {
    "source_file": "poet.song.29000.json",
    "title": "錢君倚示詩有歸吳之興爲詩三十二韻以贈",
    "author": "司馬光",
    "paragraphs": [
      "吳越爲君土，崤函是我家。",
      "濯纓從吏事，傾蓋聚京華。",
      "奕世交朋重，同僚分誼加。",
      "聲光嘗耳剽，臭味辱肩差。",
      "選士參縣石，烝髦應椓罝。",
      "帝畿圍日月，蓬堵積煙霞。",
      "咨訪傾肝膽，推褒借齒牙。",
      "後來慚瓦礫，旁倚愧蒹葭。",
      "談論寥天一，詼諧老柏槎。",
      "虚舟坦莫逆，璞玉瑩無瑕。",
      "信美陪遊衍，胡爲起咄嗟。",
      "勞歌盡鄉思，旅夢各天涯。",
      "誠厭簪紳累，難堪獄訟譁。",
      "缿筩朝插蝟，貫索暮如麻。",
      "霢霂霑朝服，蜩螗沸尹衙。",
      "宿姦牢窟宅，弊俗費鞭撾。",
      "鮆鱠思吹絮，羊羮憶卧沙。",
      "梅林連雨熟，梨味得霜佳。",
      "秋色城臨水，春風路入花。",
      "稻肥初斷蟹，桑密不通鴉。",
      "蹙衂浮盤芡，鈎聯卧壠瓜。",
      "江蓴半卷葉，石蕨乍舒芽。",
      "風物隨鄉樂，山川苦道遐。",
      "若人才有裕，修已德無邪。",
      "正恐臨髖髀，安能捨鏌鎁。",
      "怒飛期寖逼，肥遯迹猶賖。",
      "不比溝中木，微同井底蛙。",
      "果能真引去，誰復強邀遮。",
      "旋結蝸牛舍，還乘下澤車。",
      "閉門常反拒，醉幘任欹斜。",
      "林野遊如鹿，泥塗蟄似蛇。",
      "故人時記憶，陽羨致新茶。"
    ],
    "added_time": "2026-01-02 16:09:34"
  },
  {
    "source_file": "poet.song.3000.json",
    "title": "仲咸借予海魚圖觀罷有詩因和",
    "author": "王禹偁",
    "paragraphs": [
      "偶費霜縑與綵毫，海魚圖畫滿波濤。",
      "搘床難死慚龜殻，把酒狂歌憶蟹螯。",
      "鯧蚱脚多垂似带，鋸鯊齒密利如刀。",
      "何當一一窮真僞，須把千尋鐵網撈。"
    ],
    "added_time": "2026-01-02 16:09:41"
  },
  {
    "source_file": "poet.song.247000.json",
    "title": "別李宰",
    "author": "陸文圭",
    "paragraphs": [
      "句曲一山縣，東西俱百里。",
      "三茅地有靈，出宰多才美。",
      "前有趙與謝，今有程與李。",
      "李爲山東望，聲價高莫比。",
      "清明一古鏡，冷浸玉泉裏。",
      "敏哉製錦手，洗却鳴琴耳。",
      "仁心非邀譽，直道不容毀。",
      "慈姁牧細民，謙撝揖多士。",
      "學館盛文風，講席究經旨。",
      "有客東北來，空齋兀書几。",
      "彈鋏笑馮驩，下榻慚孺子。",
      "樂雖足一瓢，飽不望四簋。",
      "既爲邑之氓，是亦吾所耻。",
      "饑餓欲賙之，餽蒱斯受已。",
      "將歸重回首，决去負知己。",
      "冉冉楚山雲，悠悠斷江水。"
    ],
    "added_time": "2026-01-02 16:09:49"
  },
  {
    "source_file": "poet.song.247000.json",
    "title": "寄申屠御史",
    "author": "陸文圭",
    "paragraphs": [
      "御史帝耳目，監察沿隋唐。",
      "臺閣迥清風，筆簡凌秋霜。",
      "澄清一攬轡，驅狸走豺狼。",
      "賢哉故安侯，廉介尤剛方。",
      "閉門杜私謁，上殿肅朝綱。",
      "今侯有祖風，學術尤章章。",
      "出擁簿書塵，入薰書傳香。",
      "胸襟漢石渠，人物魯靈光。",
      "終然百鷙鶚，不及一鸞凰。",
      "奉國信孜孜，問塗何皇皇。",
      "往歲金陵轍，前年古浙航。",
      "鳴犢有餘哀，河水空洋洋。",
      "行役山川苦，歸興桑麻長。",
      "廣陵挹雄勝，平山弔凄凉。",
      "瘦馬乏芻櫪，寒妾無帛囊。",
      "家瘠道愈肥，躬瘁名逾芳。",
      "昔在東都季，憸佞沉忠良。",
      "知幾獨子龍，絕迹棲梁碭。",
      "瞻烏止誰屋，亦復可憐傷。"
    ],
    "added_time": "2026-01-02 16:09:49"
  },
  {
    "source_file": "poet.song.203000.json",
    "title": "酬曾教正",
    "author": "徐鹿卿",
    "paragraphs": [
      "襟懷瀟灑浴沂天，家學相傳幾百年。",
      "外物莫貪蒼玉佩，真才肯賈蠟黄鞭。",
      "不平未用鳴東野，懶讀難爲誚孝先。",
      "頼有濂溪衣鉢在，滿庭風月浩無邊。"
    ],
    "added_time": "2026-01-02 16:10:02"
  },
  {
    "source_file": "poet.song.212000.json",
    "title": "山墅  其三",
    "author": "方岳",
    "paragraphs": [
      "且莫嫌窮僻，山居儘自奇。",
      "候樵分玉蕈，熏穴得香貍。",
      "杯雋明冰片，崖寒孕雪芝。",
      "不遺吾一美，慙爾野人爲。"
    ],
    "added_time": "2026-01-02 16:10:19"
  },
  {
    "source_file": "poet.song.30000.json",
    "title": "賦新繁周表權如詔亭",
    "author": "鮮于侁",
    "paragraphs": [
      "楹宇當年誰教育，榜題今日侈恩章。",
      "詩書有道傳家法，綸綍無私及義方。",
      "肯構新基人共羨，萬趍子舍自生光。",
      "喧闐里閈容千騎，盡看承顔拜壽觴。"
    ],
    "added_time": "2026-01-02 16:10:29"
  },
  {
    "source_file": "poet.song.198000.json",
    "title": "端嘉雜詩二十首  其一四",
    "author": "劉克莊",
    "paragraphs": [
      "蠲除一倍臺符下，權借三分督檄傳。",
      "頼已奪麾耕壟上，不然伏鑕徇軍前。"
    ],
    "added_time": "2026-01-02 16:10:31"
  },
  {
    "source_file": "poet.song.16000.json",
    "title": "偶書扇面",
    "author": "文彥博",
    "paragraphs": [
      "人生七十古來稀，老境來侵老病隨。",
      "自算愚年垂九十，也須慙愧耳聾遲。"
    ],
    "added_time": "2026-01-02 16:10:36"
  },
  {
    "source_file": "poet.song.16000.json",
    "title": "慈聖皇太后挽詞  其三",
    "author": "文彥博",
    "paragraphs": [
      "榆輴漸出金門遠，蘭膳深悲玉座空。",
      "奕葉舜華推至孝，前朝文母繼清風。",
      "栢城鬰鬰依嵩北，石闕隆隆鎮洛東。",
      "白髮老臣何以報，日期西去掃山宮。"
    ],
    "added_time": "2026-01-02 16:10:36"
  },
  {
    "source_file": "poet.song.153000.json",
    "title": "勸農畢事呈同官  其三",
    "author": "許及之",
    "paragraphs": [
      "扶犁感爾隴頭人，自古民生合在勤。",
      "五斗空餐慙令尹，可憐無補及毫分。"
    ],
    "added_time": "2026-01-02 16:10:37"
  },
  {
    "source_file": "poet.song.116000.json",
    "title": "贈楊教授",
    "author": "李石",
    "paragraphs": [
      "讀書要身榮，得祿爲親喜。",
      "端知絳帳華，乃在綵衣裏。",
      "冷官多澹泊，有道足甘旨。",
      "登堂四壁餘，發帙照案几。",
      "尚有老孟光，環以三穉子。",
      "一笑扶鶴髮，相見折屐齒。",
      "出門顧諸生，正事歌錫爾。",
      "生朝適餘暇，湯餠慶弧矢。",
      "衆客集清辰，好語塞兩耳。",
      "我有海上方，剩泛盃中蟻。",
      "永爲萱堂壽，勝飲菊潭水。"
    ],
    "added_time": "2026-01-02 16:11:05"
  },
  {
    "source_file": "poet.song.165000.json",
    "title": "寄懷趙南紀二首  其一",
    "author": "趙蕃",
    "paragraphs": [
      "聞道君先我，論交我愧君。",
      "長沙辱傾蓋，懷玉悵離羣。",
      "怪底書多枉，情知義薄雲。",
      "金蘭雖甚篤，藥石願時分。"
    ],
    "added_time": "2026-01-02 16:11:13"
  },
  {
    "source_file": "poet.song.31000.json",
    "title": "和宋次道戊午歲館中曝書畫",
    "author": "蘇頌",
    "paragraphs": [
      "鴻都清集秘圖開，遍閱真仙暨草萊。",
      "氣韵最奇知鹿馬，丹青一定見樓臺。",
      "宴觴更盛華林會，坐客咸推大厦才。",
      "久事簿書拋翰墨，文林何幸許參陪。"
    ],
    "added_time": "2026-01-02 16:11:26"
  },
  {
    "source_file": "poet.song.13000.json",
    "title": "寄王江州",
    "author": "梅堯臣",
    "paragraphs": [
      "休嗟謫官去，山根勝窮邊。",
      "當職言無隠，他時事好還。",
      "何嘗聞堠火，唯是對爐煙。",
      "潮到盆城否，猶期信可傳。"
    ],
    "added_time": "2026-01-02 16:11:45"
  },
  {
    "source_file": "poet.song.13000.json",
    "title": "薛九公期請賦山水字詩",
    "author": "梅堯臣",
    "paragraphs": [
      "薛君堂懸山水字，請我試作山水詩。",
      "呼童磨墨慰君意，强作安得有好辭。",
      "昔年曾是杜陵客，東城水上橫此碑。",
      "字方數尺形勢健，豈似取次筆畫爲。",
      "東城父老語於我，推本剏自開元時。",
      "不知當時何所用，費功鑱刻爲瓌奇。",
      "我去長安十載後，此石誰輦來京師。",
      "苑中構殿激流水，暮春修禊浮酒巵。",
      "是時祠臣出不意，酒半使賦或氣萎。",
      "日斜鳴蹕不可駐，未就引去如鞭笞。",
      "脫我幸得預此列，玉階立寫從然萁。",
      "今雖下筆不稱意，已書滿幅令君嗤。"
    ],
    "added_time": "2026-01-02 16:11:45"
  },
  {
    "source_file": "poet.song.128000.json",
    "title": "入榮州境",
    "author": "陸游",
    "paragraphs": [
      "一起一伏黄茅岡，崔嵬破丘狐兔藏。",
      "炯炯寒日清無光，單單終日行羊腸。",
      "村落聚看如驚麞，亦有銀釵伏短牆。",
      "黄旗翻翻鼓其鏜，畫角鳴咽吹斜陽。",
      "長筒汲井熬雪霜，轆轤咿啞官道傍。",
      "渺然孤城天一方，傳者或云古夜郎。",
      "其民簡朴士甚良，千里鬱爲詩書鄉。",
      "閉閤掃地焚清香，老人處處是道場。"
    ],
    "added_time": "2026-01-02 16:11:51"
  },
  {
    "source_file": "poet.song.128000.json",
    "title": "頼牟鎮早行",
    "author": "陸游",
    "paragraphs": [
      "孤燈照影聽初鷄，攬轡情懷倍慘悽。",
      "雪作未成雲意閙，茅荒無際客魂迷。",
      "觸寒手指藏猶裂，畏嶮圖書棄不擕。",
      "老去有文無賣處，等閑題遍蜀東西。"
    ],
    "added_time": "2026-01-02 16:11:51"
  },
  {
    "source_file": "poet.song.128000.json",
    "title": "初到榮州",
    "author": "陸游",
    "paragraphs": [
      "亂山缺處城楼呀，雙旗蕭蕭晚吹笳。",
      "烟深緑桂臨絕壑，霜落殘瀬鳴寒沙。",
      "廢臺已無隐士嘯，遺宅上有高人家。",
      "鈴齋下榻約僧話，松陰枕石放吏衙。",
      "杯羹最珍慈竹筍，缾水自養山薑花。",
      "地爐堆獸熾石炭，瓦鼎號蚓煎秋茶。",
      "少年遠逰無百里，一饑能使行天涯。",
      "豈惟慣見蓬婆雪，直恐遂泛星河槎。",
      "故巢肻作兒女戀，異境會向鄉閭誇。",
      "一杯徑醉幘自墜，燈下髮影看鬖髿。"
    ],
    "added_time": "2026-01-02 16:11:51"
  },
  {
    "source_file": "poet.song.175000.json",
    "title": "留題東屯詩四首  其二",
    "author": "李壁",
    "paragraphs": [
      "連峰疊嶂擁崢嶸，箇裏誰知掌樣平。",
      "還有人家留客醉，石榴花下聽啼鶑。"
    ],
    "added_time": "2026-01-02 16:11:54"
  },
  {
    "source_file": "poet.song.29000.json",
    "title": "奉和江鄰幾六月七日文德殿觀文武百官等上尊號十五韻",
    "author": "司馬光",
    "paragraphs": [
      "舜禹曾何與，羲農實強名。",
      "含靈徒叶贊，造物始無情。",
      "閶闔非煙澹，觚稜曉氣清。",
      "葳蕤大衢隘，殷轔外朝盈。",
      "鮮旭分衣繪，薫風拂佩瓊。",
      "華顛方內集，殊俗海隅傾。",
      "棨戟金閨奥，囊書赭案横。",
      "敷言齊列位，稽首從羣卿。",
      "不報乾坤施，難圖日月明。",
      "仁心由性得，治體與時行。",
      "金石皆中款，丹青豈外榮。",
      "功歸元首重，澤及草茅輕。",
      "業業冲虚意，區區愛戴誠。",
      "何爲猶讓德，不以慰懷生。",
      "退復歌天保，期於采頌聲。"
    ],
    "added_time": "2026-01-02 16:12:56"
  },
  {
    "source_file": "poet.song.3000.json",
    "title": "再賦一章用伸贈別",
    "author": "王禹偁",
    "paragraphs": [
      "七榜御前搜俊造，商州終未識遷鶑。",
      "可憐白屋孤寒士，更住深山寂寞城。",
      "獨跨蹇馿雲外去，仍携稚子雪中行。",
      "散官不敢將書薦，空解吟詩說姓名。"
    ],
    "added_time": "2026-01-02 16:13:02"
  },
  {
    "source_file": "poet.song.3000.json",
    "title": "次韻和仲咸對雪散吟三十韻",
    "author": "王禹偁",
    "paragraphs": [
      "靜對春天雪，時烹月俸茶。",
      "久閑便澹薄，漸老厭諠譁。",
      "徙倚終朝看，溟濛向曉加。",
      "應同頭上髮，復亂眼中花。",
      "光暝侵燈暗，聲繁拂竹斜。",
      "東風吹片片，北戶積些些。",
      "最豁三農望，勻淹百草芽。",
      "潤勝天上露，媚掩日邊霞。",
      "史筆應先紀，豐年的不賒。",
      "舞縈農叟袂，飄逐使君車。",
      "善政商於郡，優閑副使家。",
      "酒錢隨分有，詩筆且須誇。",
      "岸灑泉聲好，園滋薺色嘉。",
      "無心思北闕，有興讀南華。",
      "地隠商於洛，山綿楚與巴。",
      "拖腸甘似鼠，畫足不爭蛇。",
      "有病如原憲，無才敵景差。",
      "由來叩寂寞，全勝事驕奢。",
      "世態誠堪笑，前賢亦可嗟。",
      "絳侯憎賈誼，白傅怨王涯。",
      "宣室終前席，潯陽暫種畬。",
      "升沉常自得，消息一何佳。",
      "自顧曾傷翼，甘同不食瓜。",
      "但全螻蟻命，敢鬭虎狼牙。",
      "竹箭天生直，潢汙地本漥。",
      "敢云求富貴，且免奉姦邪。",
      "夜黑燈燒樺，朝饑飯带砂。",
      "尚慚紆紫綬，豈望署黄麻。",
      "親壽高如鶴，兒嬌語似鴉。",
      "時時傾一酌，聚口笑唅呀。"
    ],
    "added_time": "2026-01-02 16:13:02"
  },
  {
    "source_file": "poet.song.169000.json",
    "title": "送陳漫翁",
    "author": "葉適",
    "paragraphs": [
      "笠澤老龜蒙，蛹卧絲自裹。",
      "君從蓮葉畔，親領末後語。",
      "憐我未得聞，獨繭授長緒。",
      "因茲服英悟，鬰鬰副奇許。",
      "士於淪胥中，搏手架欄柱。",
      "一瓦不漂零，百世保風雨。",
      "轉圜信無難，滅木猶有懼。",
      "高翔要深泳，厚積堪重負。",
      "狂波浸三伏，回壑萬流阻。",
      "旅情方夷猶，霽色待舒吐。",
      "樵峰濃黑散，蓼岸微紅聚。",
      "進舟石門灘，小泊看佳處。"
    ],
    "added_time": "2026-01-02 16:13:21"
  },
  {
    "source_file": "poet.song.169000.json",
    "title": "丁氏東嶼書房",
    "author": "葉適",
    "paragraphs": [
      "朝納櫺上光，千帙亂抽翻。",
      "夜挑窗下明，一字究本源。",
      "舊師蚤傳習，新友晚聞見。",
      "隣里疎聚頭，江海勤會面。",
      "勿愛好鳥羽，勿玩芳樹林。",
      "書亦且置之，獨自觀此心。",
      "茫茫未生前，寂寂已死後。",
      "萬變隨雲浮，朗月住中彀。",
      "何物粲陳列，所從定何時。",
      "孔顔雖去遠，聞道命如絲。",
      "白屋無怨難，朱門不驕易。",
      "每留先人樸，不忝素士志。",
      "鴈蕩裊長麓，南北峙兩門。",
      "委和被多稼，永祚延餘昆。",
      "紅綠脩岸容，冰雪浄空界。",
      "蕙轉蘭亦回，誰賦書房外。"
    ],
    "added_time": "2026-01-02 16:13:21"
  },
  {
    "source_file": "poet.song.146000.json",
    "title": "送妻兄任以道赴房州竹山尉四首  其四",
    "author": "項安世",
    "paragraphs": [
      "凄凉怕折腰，彼蓋村夫子。",
      "誰能九層臺，不用累土起。",
      "旌旗野色中，鉦鼓霜風裏。",
      "古來丈夫事，勿嘆百僚底。"
    ],
    "added_time": "2026-01-02 16:13:27"
  },
  {
    "source_file": "poet.song.146000.json",
    "title": "昌州寄永川趙尉",
    "author": "項安世",
    "paragraphs": [
      "此州大如斗，此縣安得壯。",
      "官有少府君，斯須一軍張。",
      "此君少年日，弄筆戲天匠。",
      "能令枯樹榮，解使涸澤漲。",
      "歲晚天戲之，千山萬山瘴。",
      "不畀龜自靈，小兒能薄相。",
      "我于同辰游，拜君丈人行。",
      "得書日十反，有燭夜千丈。",
      "如何三命共，所設非所當。",
      "巽君在牀下，踞我著爐上。",
      "此意豈宜蒙，臨風願回向。"
    ],
    "added_time": "2026-01-02 16:13:27"
  },
  {
    "source_file": "poet.song.146000.json",
    "title": "題張藥局退巖四十韻",
    "author": "項安世",
    "paragraphs": [
      "大家習貴久，亦復閲儉多。",
      "所習已厭飫，所閲方憂訛。",
      "食厭如食蠟，避憂如避戈。",
      "誰能飽更飯，脹洩自生疴。",
      "此理大可見，判若黝與皤。",
      "所以張公子，悠然願巖阿。",
      "退翁聞之喜，爲作退士歌。",
      "介邱自可樵，何必岷與嶓。",
      "汙池自可漁，何必江與河。",
      "擁腫爲我居，何必房千娥。",
      "款段爲我乘，何必駕六騾。",
      "但醉皆勝醒，但寢皆勝訛。",
      "晏起勝早朝，徐行勝前呵。",
      "筇以當魚須，褐以當羔紽。",
      "葛巾以當幘，草屩以當靴。",
      "巖頭有椶楠，巖下有薜蘿。",
      "東有百畝園，西有十里荷。",
      "香逕可游屐，石步可椓牁。",
      "俯樂莊生魚，仰眄淵明柯。",
      "行攀女兒柳，占坐老翁莎。",
      "月出竹效舞，風來松獻哦。",
      "天清掃木葉，雨潤移花窠。",
      "身閒少譏譽，氣靜無昏瘥。",
      "居然勝趙孟，奚用封蕭酇。",
      "菓大多採摘，獸肥多網羅。",
      "得魚多用餌，得雉多用囮。",
      "但與懶者遊，勿遣躁者過。",
      "但聽訥者規，勿受佞者詫。",
      "君家異姓王，劍佩紛相摩。",
      "懷綳戲簪笏，童隸輕綸緺。",
      "豈若窶人子，血眥爭么麽。",
      "君家長安市，日見風雨波。",
      "推輈識羊腸，折柂諳盤渦。",
      "豈若遠郊氓，冥行觸機碆。",
      "兩輪日夜走，兩磑日夜磨。",
      "端能幾裘葛，已復歸蒿莪。",
      "官書廿四考，祿取三百禾。",
      "等是息中馬，誤爲燈上蛾。",
      "君其莫蹭蹬，我已太婆娑。",
      "退歌止于此，公子意如何。"
    ],
    "added_time": "2026-01-02 16:13:27"
  },
  {
    "source_file": "poet.song.146000.json",
    "title": "賦莊賢良招隠樓三首  其一",
    "author": "項安世",
    "paragraphs": [
      "樓居入闤闠，不受闠中塵。",
      "闠中豈無樓，無此招隠人。",
      "昔者小山篇，非我招隠意。",
      "吾今已隠矣，更欲招同志。",
      "同志不易得，徘徊竟誰招。",
      "長風一萬里，車馬極喧囂。",
      "安得世上人，共此樓中客。",
      "時時喚南山，相與共朝夕。"
    ],
    "added_time": "2026-01-02 16:13:27"
  },
  {
    "source_file": "poet.song.146000.json",
    "title": "賦莊賢良招隠樓三首  其二",
    "author": "項安世",
    "paragraphs": [
      "主人湖海士，有策欲平戎。",
      "入朝見天子，可以揖三公。",
      "客來忽相驚，見此招隠號。",
      "語客且勿驚，洗耳非我好。",
      "女豈不願家，鑽穴乃貽罹。",
      "深閨日夜藏，恐辱傅與師。",
      "世態溱洧中，欲挽無此力。",
      "解逅同志人，相招事蠶績。"
    ],
    "added_time": "2026-01-02 16:13:27"
  },
  {
    "source_file": "poet.song.156000.json",
    "title": "王夢得意久出遠歸惠詩次韻",
    "author": "章甫",
    "paragraphs": [
      "手栽桃李已成花，久客歸心急莫鴉。",
      "別後新詩圓似彈，依前瘦馬鈍如蛙。",
      "路長人困煎茶店，春去鶑啼賣酒家。",
      "三徑未荒還寄傲，只應清夢到京華。"
    ],
    "added_time": "2026-01-02 16:13:30"
  },
  {
    "source_file": "poet.song.202000.json",
    "title": "貴公子一首",
    "author": "劉克莊",
    "paragraphs": [
      "春圃鶑花圍席，秋堂風露入簾。",
      "寧以肩承蹴踘，不將手觸牙籤。"
    ],
    "added_time": "2026-01-02 16:13:39"
  },
  {
    "source_file": "poet.song.191000.json",
    "title": "和蔣成甫見貽生日韻  其一",
    "author": "魏了翁",
    "paragraphs": [
      "窗外浮雲捲帝青，腰閒流水卧青萍。",
      "發揮孔孟真三代，補葺嬴劉破六經。",
      "理義本心如皦日，詞章末伎謾流螢。",
      "獨嗟弱步躋長阪，百歲期程過五亭。"
    ],
    "added_time": "2026-01-02 16:15:17"
  },
  {
    "source_file": "poet.song.3000.json",
    "title": "代答",
    "author": "王禹偁",
    "paragraphs": [
      "何必驂鸞上五雲，由來吾道貴全身。",
      "君看白日沖霄者，多是偷桃竊藥人。"
    ],
    "added_time": "2026-01-02 16:15:40"
  },
  {
    "source_file": "poet.song.181000.json",
    "title": "偈頌一百三十三首  其一一二",
    "author": "釋居簡",
    "paragraphs": [
      "色不是色，菜花黄梨花白。",
      "聲不是聲，紫燕語黄鶑鳴。",
      "觀音菩薩，將錢買胡餠，放下手却是饅頭。",
      "洞裏春光渾不惜，一時流入武陵谿。"
    ],
    "added_time": "2026-01-02 16:16:19"
  },
  {
    "source_file": "poet.song.181000.json",
    "title": "偈頌一百三十三首  其一一三",
    "author": "釋居簡",
    "paragraphs": [
      "佛子生來浄無垢，今年洗了明年又。",
      "頑頼容他五逆兒，劈面淋頭誇毒手。"
    ],
    "added_time": "2026-01-02 16:16:19"
  },
  {
    "source_file": "poet.song.128000.json",
    "title": "早行",
    "author": "陸游",
    "paragraphs": [
      "筰馬踐槐影，紗籠吹蠟香。",
      "憑鞭尋斷夢，側帽受微涼。",
      "病骨更疏放，衰懷罷激昻。",
      "道邉雙石筍，笑我伴人忙。"
    ],
    "added_time": "2026-01-02 16:16:40"
  },
  {
    "source_file": "poet.song.43000.json",
    "title": "上巳席上有贈",
    "author": "郭祥正",
    "paragraphs": [
      "眸子剪秋水，丹青畫不真。",
      "誰知上巳日，忽見澣紗人。",
      "姑射長留月，桃源别有春。",
      "地衣新様錦，羅襪不生塵。"
    ],
    "added_time": "2026-01-02 16:16:51"
  },
  {
    "source_file": "poet.song.247000.json",
    "title": "送華仲實譯史入京",
    "author": "陸文圭",
    "paragraphs": [
      "蒼頡何代人，後乃有冰斯。",
      "智者能創物，此理不復疑。",
      "國朝重文字，設官如經師。",
      "君才實楚産，北學尤恢奇。",
      "冥鴻登翰音，威鳳呈羽儀。",
      "青雲睨子貴，皓首笑吾衰。",
      "尚白玄空守，飛黄勢莫追。",
      "祖行遲出郭，東畎正耘耔。"
    ],
    "added_time": "2026-01-02 16:17:18"
  },
  {
    "source_file": "poet.song.13000.json",
    "title": "李廷老自蔡州見訪云明日便歸鄭",
    "author": "梅堯臣",
    "paragraphs": [
      "故人夜相過，秉燭爲開席。",
      "車馬立在門，罇酒豈暇索。",
      "亹亹別後言，怱怱恨將適。",
      "既去暝色合，不可見行跡。"
    ],
    "added_time": "2026-01-02 16:17:27"
  },
  {
    "source_file": "poet.song.29000.json",
    "title": "次韻和鄰幾秋雨十六韻",
    "author": "司馬光",
    "paragraphs": [
      "氣象殊朝夕，興居錯晦明。",
      "混元初不宰，霪雨浩無程。",
      "蟄隘寧天意，咨嗟固物情。",
      "曣㬈方有望，薈蔚已隨生。",
      "杲杲升還隱，悽悽斷復行。",
      "亂莎長被徑，荒蘚綠緣甍。",
      "轍迹康莊絕，潢汙壠畝平。",
      "茅茨不足庇，禾黍若爲成。",
      "蟋蟀頽牆泣，蛜蝛壞竈盈。",
      "乘時衆鷗舞，得意怒蛙鳴。",
      "牛馬誰分異，蕭蘭已混并。",
      "居閑猶叵度，負重況遐征。",
      "舟泊川無渚，輪摧路有阬。",
      "轑羹愁病婦，煬竈擁寒嬰。",
      "災不妨明德，神應格至誠。",
      "淳光終下燭，時藿久心傾。"
    ],
    "added_time": "2026-01-02 16:17:46"
  },
  {
    "source_file": "poet.song.139000.json",
    "title": "次東坡先生用六一先生雪詩律令龜字二十韻舊禁玉月梨梅練絮白舞鵝鶴等字新添訪戴映雪高卧齧氈之類一切禁之",
    "author": "楊萬里",
    "paragraphs": [
      "病身柴立手亦龜，不要人憐天得知。",
      "一寒度夕抵度歲，惡風更將乾雨吹。",
      "作祥只解誑饑腹，催老偏工欺短髭。",
      "透屋旋生衾裏鐵，隔窗也送硯中澌。",
      "攬衣起看端不惡，兩耳已作凍菌危。",
      "似明還暗靜復響，索我黄絹揮烏絲。",
      "誤喜家貧屋驟富，不道天巧人能爲。",
      "忽思向來旅京國，瘦馬斷鞭包袖持。",
      "紅金何曾夢得見，繭生脚底粟生肌。",
      "殘杯冷炙自無分，不是不肯叩富兒。",
      "獨立西湖望東海，海神駕雪初來時。",
      "眼花只怪失天地，風橫併作翻簾幃。",
      "飛來峰在水仙國，九里松無塵土姿。",
      "只欠杖頭聘歡伯，安得醉倒衣淋漓。",
      "猶遭天子呼野客，催班聲裏趨丹墀。",
      "如今四壁一破褐，雪花密密巾披披。",
      "詩肩渾作遠嶺瘦，詩思浪與春江馳。",
      "茅柴乞暖却得冷，聊復爾耳三兩巵。",
      "東坡逸足電雹去，天馬肯放氂牛隨。",
      "君不見溧陽縣裏一老尉，一句曾饒韓退之。"
    ],
    "added_time": "2026-01-02 16:17:53"
  },
  {
    "source_file": "poet.song.139000.json",
    "title": "丙戌上元後和昌英叔李花",
    "author": "楊萬里",
    "paragraphs": [
      "春暖何緣雪壓山，香來初認李花繁。",
      "露酣月蕊蒼茫外，梅與山礬伯仲間。",
      "剩雨殘風底無頼，明朝後日不堪看。",
      "泥深小忍春遊脚，猶遣青童去一攀。"
    ],
    "added_time": "2026-01-02 16:17:53"
  },
  {
    "source_file": "poet.song.146000.json",
    "title": "與鄭檢法莊賢良往三山訪陸提舉不值",
    "author": "項安世",
    "paragraphs": [
      "好客漢內史，著書蒙漆園。",
      "肯從一先生，共訪三神山。",
      "行循古塘上，步入青林間。",
      "不見荷篠人，但與二子言。",
      "非干海風引，意足我自還。",
      "古來剡溪上，興盡明月天。",
      "亦有好事人，稽山回酒船。",
      "茲游雖不逢，頼古多此賢。",
      "作詩解嚴鄭，相視各欣然。"
    ],
    "added_time": "2026-01-02 16:18:23"
  },
  {
    "source_file": "poet.song.230000.json",
    "title": "和陶淵明飲酒二十首  其一九",
    "author": "方回",
    "paragraphs": [
      "氣豪心未平，三已復三仕。",
      "毫髪志不伸，所至但屈己。",
      "屢觸炙眉怒，詎啻折腰耻。",
      "七年困江國，脫身走故里。",
      "欲著藏山書，實錄立傳紀。",
      "往事邈難問，毫簡遽云止。",
      "不如一杯酒，此亦焉足恃。"
    ],
    "added_time": "2026-01-02 16:19:19"
  },
  {
    "source_file": "poet.song.230000.json",
    "title": "憶我二首各三十韻  其二",
    "author": "方回",
    "paragraphs": [
      "憶我弱甫冠，束書如錢塘。",
      "中興百廿載，行都滋浩穰。",
      "雖已劣乾淳，尚可云小康。",
      "巴蜀駭破碎，淮襄傳擾攘。",
      "腹心輦轂地，按堵如故常。",
      "于時數萬士，雲集升上庠。",
      "草茅起窮谷，拭目觀國光。",
      "出門不識路，天街何其長。",
      "俠士劇燕趙，佳人□姬姜。",
      "五鼓夜燈燭，萬樓春絲簧。",
      "吳米白如雪，奚啻千斯倉。",
      "縹緲湖山間，畫船嬌紅粧。",
      "六橋楊柳岸，荷花雲水鄉。",
      "四時無不宜，莫若僧夏凉。",
      "小儒苦乏貲，冷眼看豪强。",
      "託迹朝士館，竊睨鵷鷺行。",
      "臺評或非是，廟論有不臧。",
      "相與讀邸報，憤悶填中腸。",
      "僥倖江漢靜，姦凶殛炎荒。",
      "禮闈采芻言，始得伸名場。",
      "豈謂邊功相，曾不監彼狂。",
      "驕淫無比倫，虐毒尤披猖。",
      "未聞古天子，買田自置莊。",
      "羣小附鬼蜮，國脈內已戕。",
      "虱臣頗有膽，四被言者章。",
      "最後得拜疏，逋誅逃維揚。",
      "萬古木綿庵，不愧趙韓王。",
      "草茂復古殿，雨淋集賢堂。",
      "青史孰可□，念此心神傷。",
      "焉得陸士衡，復與作辨亡。"
    ],
    "added_time": "2026-01-02 16:19:19"
  },
  {
    "source_file": "poet.song.3000.json",
    "title": "仲咸以予編成商於唱和集以二十韻詩相贈依韻和之",
    "author": "王禹偁",
    "paragraphs": [
      "詩戰雖非敵，吟多偶自編。",
      "齊强侵北鄙，許敗守東偏。",
      "猶恨多虛日，何妨且繫年。",
      "龍媒難趁逐，駑駕頼驅牽。",
      "拙句傳非夢，雄詞縱自天。",
      "一嘲花灼灼，再詠雁翩翩。",
      "白雪終無繼，洪崖謾拍肩。",
      "驂鸞元在漢，墮鼠不成仙。",
      "硎發鋒鋩利，衡誠勢力懸。",
      "石因良玉潤，褧借錦衣鮮。",
      "糠籺豪家笑，鉶羹古味全。",
      "虎鹽宜燕享，猴棘謾雕鎸。",
      "我筆非江氏，君才比孟堅。",
      "豈勞開蒨旆，早合步花磚。",
      "重甚連城璧，精於萬選錢。",
      "西江聞祖德，南國許名賢。",
      "夜閣調琴月，秋堂煮茗煙。",
      "淡交輕勢利，孤達鄙榮遷。",
      "媚挹懷珠水，幽聽噴玉泉。",
      "謫居叨屬和，都志命迍邅。"
    ],
    "added_time": "2026-01-02 16:19:27"
  },
  {
    "source_file": "poet.song.43000.json",
    "title": "雨中懷倪敦復因以密雲團寄之二首  其二",
    "author": "郭祥正",
    "paragraphs": [
      "三載久相依，看看歎别離。",
      "可堪江雨隔，空對野梅悲。",
      "息跡無人問，因禪與物違。",
      "密雲新様茗，封送習家池。"
    ],
    "added_time": "2026-01-02 16:19:43"
  },
  {
    "source_file": "poet.song.139000.json",
    "title": "和周仲容春日二律句  其二",
    "author": "楊萬里",
    "paragraphs": [
      "今晨晴頗嬾，昨夜雨猶聲。",
      "欲社燕先覺，半春鶑未鳴。",
      "詩非一字苦，句豈十分清。",
      "參透江西社，無燈眼亦明。"
    ],
    "added_time": "2026-01-02 16:19:46"
  },
  {
    "source_file": "poet.song.31000.json",
    "title": "元豐己未三院東閣作 元豐戊午夏予尹京治陳氏獄言者以爲推劾不盡詔移大理而理官推迹陳氏姻黨干求府政縱出重辟事下御史推求己未歲予自濠梁赴臺訊鞫卒不涉干求之迹而大理反有傅致之狀雖蒙辯正聽命久之不得出邑邑不已作詩十篇記一時事非欲傳之他人但以示子姪輩使知仕宦之艱耳 其二",
    "author": "蘇頌",
    "paragraphs": [
      "搆虛爲實盡枝辭，直道公心自不欺。",
      "衆口鑠金雖可畏，三人成虎我猶疑。",
      "忠邪所頼圓穹鑒，通塞須憑大衍推。",
      "况是聖神方燭理，深冤終有辨明時。"
    ],
    "added_time": "2026-01-02 16:19:46"
  },
  {
    "source_file": "poet.song.169000.json",
    "title": "贈祈雨妙闍黎",
    "author": "葉適",
    "paragraphs": [
      "雨慳水澀從季秋，倏忽春半河斷流。",
      "有僧了妙能禱祈，直云天閟非人求。",
      "朝誦呪，夜安禪，十陰九暗來纖纖。",
      "呪光禪寂轉相發，潤澤徐乃通幽潜。",
      "我老拜請良獨難，香烟鬰薄重霄間。",
      "旁搜潭洞攪龍蟄，鞭雷走電開天關。",
      "天意豈令一犁緩，人心正待百渠滿。",
      "補天不及人未知，禪心况寂嗟爾爲。"
    ],
    "added_time": "2026-01-02 16:19:47"
  },
  {
    "source_file": "poet.song.42000.json",
    "title": "和子駿郎中清江道中",
    "author": "馮山",
    "paragraphs": [
      "繚繞川原又載馳，人情風物共依依。",
      "膠舟野水涸將盡，捲雨嶺雲寒不飛。",
      "豈憚長途勞使傳，尚尋清景扣禪扉。",
      "前山次第看梅發，剩带新年春色歸。"
    ],
    "added_time": "2026-01-02 16:19:52"
  },
  {
    "source_file": "poet.song.212000.json",
    "title": "與客觀雪  其二",
    "author": "方岳",
    "paragraphs": [
      "未怕風威酒亦冰，憑虛吞以氣崢嶸。",
      "何人出此六奇計，我輩賢於五字城。",
      "松壓釣簑銀獨速，麥分棋局玉縱橫。",
      "自然石鼎煎魚眼，解致鄒枚漢兩生。"
    ],
    "added_time": "2026-01-02 16:20:03"
  },
  {
    "source_file": "poet.song.13000.json",
    "title": "初冬夜坐憶桐城山行",
    "author": "梅堯臣",
    "paragraphs": [
      "我昔吏桐鄉，窮山使屢躡。",
      "路險獨後來，心危常自怯。",
      "下顧雲容容，前溪未可涉。",
      "半崕風颯然，驚鳥爭墮葉。",
      "修蔓不知名，丹實坼在莢。",
      "林端野鼠飛，緣挽一何捷。",
      "馬行聞虎氣，豎耳鼻息嗋。",
      "遂投山家宿，駭汗衣尚浹。",
      "歸來撫童僕，前事語妻妾。",
      "吾妻常有言，艱勤壯時業。",
      "安慕終日間，笑媚看婦靨。",
      "自是甘努力，於今無所懾。",
      "老大官雖暇，失偶淚滿睫。",
      "書之空自知，城上鼓三疊。"
    ],
    "added_time": "2026-01-02 16:20:51"
  },
  {
    "source_file": "poet.song.203000.json",
    "title": "諸公約會縣中觀燈不克赴既又見趣座中賦一章",
    "author": "徐鹿卿",
    "paragraphs": [
      "上元花市明如晝，良會應知臭味同。",
      "自笑無殽似坡老，豈能載酒過揚雄。",
      "寒盟如我顔生赤，燒燭輸君坐照紅。",
      "莫憶遶梁聲未斷，且將詩酒謝春風。"
    ],
    "added_time": "2026-01-02 16:21:18"
  },
  {
    "source_file": "poet.song.202000.json",
    "title": "題達卿姪別墅",
    "author": "劉克莊",
    "paragraphs": [
      "吾門不幸去華亡，頼有高才出鴈行。",
      "自擬退之稱稍黠，孰云白也是陽狂。",
      "表阡鶴許儂歸老，飲硯虹爲汝發祥。",
      "它日雛鶑燎黄誥，分墦應許及聯牆。"
    ],
    "added_time": "2026-01-02 16:21:20"
  },
  {
    "source_file": "poet.song.230000.json",
    "title": "次韻賓暘張氏山園紅菊",
    "author": "方回",
    "paragraphs": [
      "惟菊可配松，受命天地正。",
      "吾家植千本，朝耘暮灌潤。",
      "未言制頹齡，且用樂野性。",
      "嚴霜百草死，后皇布肅令。",
      "始知貞勁節，老硬異脆嫩。",
      "俗圃蒔紅卉，頼君古道振。",
      "斥謂非其類，一洗靈均恨。",
      "騷人昔所餐，此輩何敢競。",
      "惡紫如惡莠，魯叟遯無悶。",
      "世眼重脂粉，君子故安命。"
    ],
    "added_time": "2026-01-02 16:21:45"
  },
  {
    "source_file": "poet.song.43000.json",
    "title": "夏寒",
    "author": "郭祥正",
    "paragraphs": [
      "三伏當炎熱，翻如九月天。",
      "晨興重衣裌，夜宿盡防川。",
      "船撼江聲怒，樓侵雨氣纒。",
      "白頭悲世態，何以度殘年。"
    ],
    "added_time": "2026-01-02 16:21:54"
  },
  {
    "source_file": "poet.song.131000.json",
    "title": "窮居",
    "author": "陸游",
    "paragraphs": [
      "半世倀倀信所之，窮居仍抱暮年悲。",
      "燒金術誤囊衣薄，種黍年兇酒味醨。",
      "大厦萬間空有志，後車千乘更無期。",
      "掩書常笑城南杜，麻屨還朝授拾遺。"
    ],
    "added_time": "2026-01-02 16:21:54"
  },
  {
    "source_file": "poet.song.146000.json",
    "title": "六日坐法華寺東廊攬秀亭",
    "author": "項安世",
    "paragraphs": [
      "西亭有名字，未若東亭寬。",
      "東亭攬秀者，一目萬峯巒。",
      "雲興勢浩浩，海立波漫漫。",
      "左見桂陽路，右見舂陵灘。",
      "入山恨不早，行路良獨難。",
      "晚來無頼處，渺渺送歸翰。"
    ],
    "added_time": "2026-01-02 16:22:11"
  },
  {
    "source_file": "poet.song.247000.json",
    "title": "送張仲實",
    "author": "陸文圭",
    "paragraphs": [
      "持斧上東山，伐木鳥群呼。",
      "道義不相敦，朋友良可無。",
      "嗟我聚糠粃，從君味膏腴。",
      "方轡蹈先軌，聯綬趨正塗。",
      "事功期遠致，詩翰亦小娛。",
      "但令交久長，不恨別須臾。",
      "歲律陰崢嶸，客程路盤紆。",
      "人事况寡歡，月異時復殊。",
      "疏梅憶孤嶼，新柳懷清湖。"
    ],
    "added_time": "2026-01-02 16:22:46"
  },
  {
    "source_file": "poet.song.247000.json",
    "title": "送師本竹",
    "author": "陸文圭",
    "paragraphs": [
      "魯國幾男子，陋巷稱顔淵。",
      "簞食何從出，頼有負郭田。",
      "養志本無求，求人志可憐。",
      "蜀翁古奇士，束書裹寒氈。",
      "客來擁氈坐，客去挾書眠。",
      "索供廣文飯，催送司業錢。",
      "玉瓶何處酒，翠釜誰家烟。",
      "我乃遭數奇，彼胡鍾美偏。",
      "厄窮不自憫，靜退猶爲賢。",
      "揖士撤講席，呼兒買歸船。",
      "後游記何日，今別已高年。",
      "感翁出處跡，撫几心茫然。",
      "握手出門去，梅雨暗江天。"
    ],
    "added_time": "2026-01-02 16:22:46"
  },
  {
    "source_file": "poet.song.247000.json",
    "title": "送徐允伯",
    "author": "陸文圭",
    "paragraphs": [
      "古有淳寂鄉，君與陶阮到。",
      "每評伯倫頌，謂勝周公誥。",
      "山間童負鍤，臺下人拾帽。",
      "短鞭跨遼碣，破毯眠雪窖。",
      "歸來四壁立，挾冊坐鄉校。",
      "悠悠泮宮水，羹有芹可芼。",
      "案上方醉吟，室中已饑告。",
      "長缾卧虛簷，破釜架空竈。",
      "翠眉方與齊，赬頰忽自悼。",
      "愁踏布衾裂，羞拆海圖倒。",
      "先生樂陶然，美睡呼不覺。",
      "達士多迂拙，庸兒競嘲噪。",
      "豈知海上鯤，姑隠霧中豹。",
      "歲晚空齋人，杖屨辱相好。",
      "百錢呼兒沽，一榻爲君掃。",
      "浩興忽長歌，衰意亦旁譟。",
      "銜杯孤月落，椎壁四鄰閙。",
      "明當遠行役，寒雨映客棹。",
      "秋江蒲稗深，佇子平安報。"
    ],
    "added_time": "2026-01-02 16:22:46"
  },
  {
    "source_file": "poet.song.181000.json",
    "title": "頌古二十一首  其一四",
    "author": "釋居簡",
    "paragraphs": [
      "爺頑頼，兒還債。",
      "徹底老婆心，赤土涂牛奶。"
    ],
    "added_time": "2026-01-02 16:22:46"
  },
  {
    "source_file": "poet.song.128000.json",
    "title": "試茶",
    "author": "陸游",
    "paragraphs": [
      "蒼爪初驚鷹脱韝，得湯已見玉花浮。",
      "睡魔何止避三舍，歡伯直知輸一籌。",
      "日鑄焙香懷舊隐，谷簾試水憶西逰。",
      "銀缾銅碾俱官様，恨欠纖纖爲捧甌。"
    ],
    "added_time": "2026-01-02 16:23:08"
  },
  {
    "source_file": "poet.song.128000.json",
    "title": "成都大閲",
    "author": "陸游",
    "paragraphs": [
      "千步毬場爽氣新，西山遥見碧嶙峋。",
      "令傳雪嶺蓬婆外，聲震秦川渭水濵。",
      "旗脚倚風時弄影，馬蹄經雨不霑塵。",
      "屬櫜縛袴毋多恨，久矣儒冠誤此身。"
    ],
    "added_time": "2026-01-02 16:23:08"
  },
  {
    "source_file": "poet.song.212000.json",
    "title": "答趙玉汝",
    "author": "方岳",
    "paragraphs": [
      "人間無處不風波，潮打西興雨一簑。",
      "難與命爭俱老矣，徑尋詩去奈吾何。",
      "園成次第自花草，山是知聞空薜蘿。",
      "頼有月明千里共，烟寒數筆落行窩。"
    ],
    "added_time": "2026-01-02 16:23:09"
  },
  {
    "source_file": "poet.song.242000.json",
    "title": "春日西園晚步",
    "author": "黄庚",
    "paragraphs": [
      "爲愛園林好，支筇伴獨行。",
      "花香能醉蝶，柳色欲迷鶑。",
      "但得青春在，何妨白髮生。",
      "斜陽紅盡處，一抹暮山橫。"
    ],
    "added_time": "2026-01-02 16:23:46"
  },
  {
    "source_file": "poet.song.235000.json",
    "title": "次韻胡柳塘夏自然春遊",
    "author": "方一夔",
    "paragraphs": [
      "邂逅相逢玷俊遊，共臨清泚看橫舟。",
      "野情瀟洒便僧寺，塵事囂煩遠市樓。",
      "倚杖有詩追和韻，折花隨酒記行籌。",
      "歸來散步斜陽下，休笑浮雲等幻漚。"
    ],
    "added_time": "2026-01-02 16:24:15"
  },
  {
    "source_file": "poet.song.235000.json",
    "title": "春日言懷",
    "author": "方一夔",
    "paragraphs": [
      "睡覺東窗味正濃，鶑聲破曉入簾櫳。",
      "社前處處石泉水，春半時時花信風。",
      "交友如雲翻手散，浮華是夢轉頭空。",
      "癡兒不識愁滋味，笑折花枝滿把紅。"
    ],
    "added_time": "2026-01-02 16:24:15"
  },
  {
    "source_file": "poet.song.169000.json",
    "title": "林叔和見訪道舊感歎因以爲贈",
    "author": "葉適",
    "paragraphs": [
      "與子異州壤，取友四十年。",
      "狂心蚤探索，出語乾道前。",
      "向來朱建安，拊手笑淵源。",
      "小心承父昆，刻意睎回騫。",
      "不求壠斷登，有路直如絃。",
      "計其所不爲，敵富逾百千。",
      "衆駿跨險遠，獨鵠超眇綿。",
      "謂當共驂服，可以爭聯翩。",
      "誰知竟大謬，寸影孤雲邊。",
      "南省無姓名，俛眉自愁煎。",
      "家蔬僅掩豆，野蝗來蔽天。",
      "過我城西偶，相視各華顛。",
      "寒菊已收花，枯井未回泉。",
      "人生寓地上，蟻垤交折旋。",
      "中間較得失，區區等浮烟。",
      "喜君佳兒姪，放筆追奔川。",
      "許身若卧龍，斬蛟透重淵。",
      "所虞氣力豪，未受規矩鎸。",
      "過翁非止肖，奕世始稱賢。",
      "從今掩蓬蓽，同賦歸來篇。"
    ],
    "added_time": "2026-01-02 16:24:48"
  },
  {
    "source_file": "poet.song.230000.json",
    "title": "喜趙賓暘楊華父兩兒兩女互姻",
    "author": "方回",
    "paragraphs": [
      "十年役嚴陵，心服趙賓暘。",
      "絕口不言貧，其氣常揚揚。",
      "一誦貫千古，一醉舉百觴。",
      "俗士或近之，白眼視昊蒼。",
      "包山何巍巍，子雲孫姓楊。",
      "江海一扁舟，倒屣傾侯王。",
      "見人有疾病，賜以藥餌良。",
      "朋友負微過，責善尤諄詳。",
      "兩翁我獨識，非狷亦非狂。",
      "兩家結姻好，古道顔色光。",
      "趙男與楊女，年向十五强。",
      "一朝馳聘幣，互寫紅箋長。",
      "趙有五歲女，楊有五歲郎。",
      "是日併納采，酒雁填高堂。",
      "兩翁自爲媒，兩家門戶當。",
      "匪爲門戶當，芝蘭同一香。",
      "不羨積金璧，不受豐縑緗。",
      "各喜所臠婿，誦書聲琅琅。",
      "已能臨法帖，已解工詩章。",
      "何慚昔羲之，坦腹雙東牀。"
    ],
    "added_time": "2026-01-02 16:25:16"
  },
  {
    "source_file": "poet.song.191000.json",
    "title": "李制置生日  其二",
    "author": "魏了翁",
    "paragraphs": [
      "披荆重立小朝廷，風遞南薰入扇巾。",
      "大勢已馮天祚宋，中興更頼嶽生申。",
      "扶持命脈還吾蜀，消息精神運此身。",
      "人願武公歸入相，我祈河內且留恂。"
    ],
    "added_time": "2026-01-02 16:25:19"
  },
  {
    "source_file": "poet.song.30000.json",
    "title": "惠山齋中聽雨",
    "author": "李詳",
    "paragraphs": [
      "雲冷銀蟾遯，香寒寶篆遲。",
      "輕雷新破夢，好雨故知時。",
      "池荇陰抽带，山茶暗展旗。",
      "空階聞夜響，楚客起題詩。"
    ],
    "added_time": "2026-01-02 16:25:29"
  },
  {
    "source_file": "poet.song.43000.json",
    "title": "送人赴巫山尉",
    "author": "郭祥正",
    "paragraphs": [
      "薄宦杳何所，令人重别離。",
      "暮天歸鳥盡，濕櫓渡江遲。",
      "神女十分色，襄王萬古悲。",
      "到官無盜賊，覽古數題詩。"
    ],
    "added_time": "2026-01-02 16:25:57"
  },
  {
    "source_file": "poet.song.138000.json",
    "title": "四時田園雜興六十首 晚春田園雜興十二絕 其九",
    "author": "范成大",
    "paragraphs": [
      "雨後山家起較遲，天窗曉色半熹微。",
      "老翁欹枕聽鶑囀，童子開門放燕飛。"
    ],
    "added_time": "2026-01-02 16:26:05"
  },
  {
    "source_file": "poet.song.42000.json",
    "title": "送李才元待制二首  其一",
    "author": "馮山",
    "paragraphs": [
      "直道崎嶇出禁林，江湖長有愛君心。",
      "五年漢法更張際，千里潼江惠澤深。",
      "天下鵷鴻方得侣，道傍桃李正垂陰。",
      "邦人不用留行色，滿旆薫風入舜琴。"
    ],
    "added_time": "2026-01-02 16:26:25"
  },
  {
    "source_file": "poet.song.153000.json",
    "title": "明日欲對通夕不成寐枕上賦墨梅詩還契師宿逋  其三",
    "author": "許及之",
    "paragraphs": [
      "蒼顔幸沒黄塵裏，清夢忽墮孤山涯。",
      "處士橋邊卷蓬相，癡兒莫訝得香遲。"
    ],
    "added_time": "2026-01-02 16:27:02"
  },
  {
    "source_file": "poet.song.165000.json",
    "title": "再用前韻并寄孫推官四首  其一",
    "author": "趙蕃",
    "paragraphs": [
      "試覓圖經看，宜章路幾多。",
      "彼謀寧去穴，吾備且橫戈。",
      "累土生平地，安流起丈波。",
      "計愚無可採，敢復問云何。"
    ],
    "added_time": "2026-01-02 16:27:03"
  },
  {
    "source_file": "poet.song.235000.json",
    "title": "雜興五首  其五",
    "author": "方一夔",
    "paragraphs": [
      "甘死蓬窗笑我癡，興來况值夜凉時。",
      "閒中不覺年華促，歸去方知宦路危。",
      "酒甕沉沉傾玉瀣，簟筠細細蹙風漪。",
      "月殘夢醒詩初就，枯筆長拋網蟢絲。"
    ],
    "added_time": "2026-01-02 16:27:15"
  },
  {
    "source_file": "poet.song.116000.json",
    "title": "禮殿聖賢圖",
    "author": "李石",
    "paragraphs": [
      "成都名畫窟，所至妙宮牆。",
      "風流五代餘，軌躅參隋唐。",
      "其間禮殿晉畫爲鼻祖，未數後來鴻雁行。",
      "畫者果誰歟，或云名收人姓張。",
      "右軍問蜀守，墨帖求縑緗。",
      "乃知前輩人，不愛時世粧。",
      "范瓊杜措李懷衮，仙荒佛怪驅喝雷電筆意窺渺茫。",
      "不若收所畫，上自皮羽之服下至垂衣裳。",
      "盤古衆支派，帝霸皇與王。",
      "君臣分聖賢，有如虎豹龍鳳殊文章。",
      "視之若有見，日月星象空中垂耿光。",
      "聽之如有聞，銜牙玉佩鳴以鏘。",
      "三古以降歷今世，視聽所感猶一堂。",
      "乃知此畫自神品，碌碌餘子非所望。",
      "吾道久已屈，二氏爭頡頏。",
      "豈唯牧也見絀餘子下，而有公議老我雙鬢蒼。"
    ],
    "added_time": "2026-01-02 16:27:20"
  },
  {
    "source_file": "poet.song.116000.json",
    "title": "蝦蟆碚",
    "author": "李石",
    "paragraphs": [
      "水晶宮中玉蝦蟆，多年栖息嫦娥家。",
      "忍饑不及一夜啗明月，天帝怒爾謫下三峽脚手猶爬沙。",
      "婪酣大肚飽清氣，但見瓊流珠液百尺垂唅呀。",
      "峽人只作泉水看，不知元和潄嚥猶是月之華。",
      "從來至味不可說，陸羽只作第四誇。",
      "可憐提瓶肥羜子，强飲百斛莫救肝膽邪。",
      "我聞老蟾之酥乃仙藥，能使風草化作黄金芽。",
      "何如閉口自潤澤，換爾醜質生角牙。",
      "會當騎爾却上月宮去，下看桑海渺渺凌蒼霞。"
    ],
    "added_time": "2026-01-02 16:27:20"
  },
  {
    "source_file": "poet.song.116000.json",
    "title": "題陰山七騎圖",
    "author": "李石",
    "paragraphs": [
      "回巖客子賣墨人，諸孫賣筆筆有神。",
      "墨翁已入蓬萊殿，筆孫有愧中書君。",
      "邇來小孫兼好畫，兩幅溪藤七匹馬。",
      "虎狼避路狐兔藏，朔風吹沙霜滿野。",
      "邛崍關頭大渡河，使君五馬千丈坡。",
      "獵將一圍看蠻走，醉敲銅鼓蠻踏歌。",
      "急收此畫人莫識，矍鑠之翁誇筆墨。",
      "不如再泛洞庭船，袖中一劍隨飛仙。"
    ],
    "added_time": "2026-01-02 16:27:20"
  },
  {
    "source_file": "poet.song.116000.json",
    "title": "問趙有方乞琴",
    "author": "李石",
    "paragraphs": [
      "公子年時尚奇偉，大劍橫腰髮衝起。",
      "自言學道晚有得，心靜無波古潭水。",
      "平戎萬卷喑不吐，蟠向胸中作宮徵。",
      "眼明慣識嶧陽材，手製教成古綠綺。",
      "人生會費幾兩屐，巧處才容一張紙。",
      "許多黑瘦肯忍饑，枵腹悲鳴聒人耳。",
      "公子公子贈我來，明珠白璧遭沉埋。",
      "我家老馬解仰秣，渠家煮鶴充枯柴。"
    ],
    "added_time": "2026-01-02 16:27:20"
  },
  {
    "source_file": "poet.song.116000.json",
    "title": "宇文子友以詩來覓酒",
    "author": "李石",
    "paragraphs": [
      "玻璃江深麥初熟，引水細舂比炊玉。",
      "老守齋鉢自有餘，端爲吾民憂不足。",
      "荔枝堂前紅數栽，倚樹讀書門不開。",
      "收麥入厨催釀酒，客問遣騎何時來。"
    ],
    "added_time": "2026-01-02 16:27:20"
  },
  {
    "source_file": "poet.song.128000.json",
    "title": "對酒",
    "author": "陸游",
    "paragraphs": [
      "扇邉生怕庾公塵，索笑來逰錦水濵。",
      "四野雲齊初釀雪，一枝梅動已催春。",
      "緑尊有味能消日，白髮無情不貸人。",
      "商略此生何所恨，太平時得自由身。"
    ],
    "added_time": "2026-01-02 16:27:21"
  },
  {
    "source_file": "poet.song.230000.json",
    "title": "十二月十五日晚宿餘杭步",
    "author": "方回",
    "paragraphs": [
      "孰令牽率到錢塘，朝暮隨人作酒狂。",
      "蛻殻喜離城市路，發蒙驚見水雲鄉。",
      "四方上下乾坤闊，萬里東西日月望。",
      "向來樓居不得句，此夕葉舟吟興長。"
    ],
    "added_time": "2026-01-02 16:27:36"
  },
  {
    "source_file": "poet.song.3000.json",
    "title": "仲咸因春遊商山下得三怪石輦致郡齋甚有幽趣序其始末題六十韻見示依韻和之",
    "author": "王禹偁",
    "paragraphs": [
      "詠盡千峰雪，吟行六里春。",
      "布多成暇政，方稱好閑身。",
      "物得商山下，形如震澤根。",
      "初期穀城叟，乍遇魏榆神。",
      "固異它山石，還同似玉珉。",
      "繞看猶汩沒，斲見漸輪囷。",
      "草擁才抽甲，煙封幾得辛。",
      "綠藏苔漠漠，青亂葉蓁蓁。",
      "蛟蜃渾疑活，琳琅勢逼真。",
      "杖敲清有韻，衣拂瑩無塵。",
      "起似生徐甲，扶如醉伯倫。",
      "知吾憐磊落，移爾出荒榛。",
      "留滯誠爲久，遭逢蓋有因。",
      "勝携墮鵲印，喜過駭鷄玲。",
      "齊列幽齋畔，休藏古澗濱。",
      "未邀耽酒客，先對抱琴人。",
      "带蘚形雖瘦，穿交氣已振。",
      "自非懷峭絕，安得免沉淪。",
      "月影無雲夕，煙姿有雪辰。",
      "參差光互動，高下勢相均。",
      "接待同嘉士，搜求等雋民。",
      "蒼茫勞拂拭，感遇似陶鈞。",
      "撫惜情如舊，裝添景自新。",
      "窗風聲淅淅，簷鳥語欣欣。",
      "映合移紅藥，遮須翦綠筠。",
      "使君安置後，勾我往來頻。",
      "捫摸閑垂袖，偎挨醉脫巾。",
      "海山低岌嶪，華岳小嶙峋。",
      "鷺毳瑩如霰，蝸涎曳似銀。",
      "峰巒輕菡萏，雕琢笑麒麟。",
      "雨霽嵐光滴，春晴黛點勻。",
      "鼎分聊自得，芝秀好相親。",
      "宋隕知難及，秦鞭似弗仁。",
      "無瑕收作寶，不速敬如賓。",
      "仙掌憐應拔，出眉妬亦嚬。",
      "罅開青虎眼，痕駮黑虬鱗。",
      "怪隠深難測，神驅恐不遵。",
      "倚多凉透骨，卧近冷侵茵。",
      "蹙縮迴蛇尾，谽谺齚獸脣。",
      "雲孤堪結伴，松老合爲鄰。",
      "對恥風標俗，題愁格力貧。",
      "玉堆深媿白，黛潑不如彬。",
      "埋去甘長往，移來忽併伸。",
      "露噴秋洗髮，雲觸曉生津。",
      "清越時堪叩，嵌崆永不磷。",
      "似龍兼易擾，如虎豈難馴。",
      "夜檻含星彩，晴軒爍日輪。",
      "三人鐺脚看，一盞甕頭醇。",
      "羅殺迎潮怒，干將插土皴。",
      "沉沉吁可怪，瑟瑟比難臻。",
      "鬭瑩寧饒璧，爭年不讓椿。",
      "閑書堪試筆，醉坐好垂綸。",
      "何啻爲三友，還應直萬緡。",
      "貪看棋錯路，競愛酒記巡。",
      "利若刀懸蜀，危於閣聳陳。",
      "一拳終太小，五色却非純。",
      "有泐應難待，無言詎可詢。",
      "摩挲誇玉立，圍繞似環循。",
      "爲匠雖非郢，吟詩莫謂秦。",
      "須容一株上，題著舊詞臣。"
    ],
    "added_time": "2026-01-02 16:27:56"
  },
  {
    "source_file": "poet.song.129000.json",
    "title": "所居堂極涼雖三伏常有秋意也偶得長句",
    "author": "陸游",
    "paragraphs": [
      "高棟虚簷六月涼，野人誰遣寄華堂。",
      "炎威自避重重幙，清吹時生曲曲廊。",
      "白苧出箱開疊雪，甘瓜隨刃落輕霜。",
      "憑誰爲報金羈客，滿帽京塵有底忙。"
    ],
    "added_time": "2026-01-02 16:28:26"
  },
  {
    "source_file": "poet.song.129000.json",
    "title": "登擬峴臺",
    "author": "陸游",
    "paragraphs": [
      "憔悴思吴客，凄涼擬峴臺。",
      "一年秋欲到，兩鬢老先催。",
      "裊裊菱歌斷，翩翩水鳥来。",
      "倚闌哦五字，未穩莫輕回。"
    ],
    "added_time": "2026-01-02 16:28:26"
  },
  {
    "source_file": "poet.song.42000.json",
    "title": "和岑巖起見寄",
    "author": "馮山",
    "paragraphs": [
      "一别江皋能幾時，相從鷗鷺久無依。",
      "樓前流水常東去，塞上征鴻又北歸。",
      "交分每傳雙鯉信，鄉心同望白雲飛。",
      "孤吟長嘯無儔侣，惟向清宵共月輝。"
    ],
    "added_time": "2026-01-02 16:28:37"
  },
  {
    "source_file": "poet.song.13000.json",
    "title": "春鳩",
    "author": "梅堯臣",
    "paragraphs": [
      "鳴鳩識陰晦，聒聒雌逐雄。",
      "鵲巢汝得共，可蔽雨與風。",
      "春物況不晚，杏萼已半紅。",
      "試看池館間，燕雀隨西東。"
    ],
    "added_time": "2026-01-02 16:28:37"
  },
  {
    "source_file": "poet.song.138000.json",
    "title": "四時田園雜興六十首 夏日田園雜興十二絕 其三",
    "author": "范成大",
    "paragraphs": [
      "二麥俱秋斗百錢，田家喚作小豐年。",
      "餠爐飯甑無饑色，接到西風熟稻天。"
    ],
    "added_time": "2026-01-02 16:28:43"
  },
  {
    "source_file": "poet.song.146000.json",
    "title": "題袁才舉明景軒詩",
    "author": "項安世",
    "paragraphs": [
      "孤竹兩高人，不止一清字。",
      "平生不念惡，和氣滿天地。",
      "後來展禽氏，但以和得聲。",
      "至其不易介，耿耿秋旻清。",
      "達人蓋存我，不與外物較。",
      "冥觀瑩方寸，隨俗等喧閙。",
      "由其有內外，所以立二名。",
      "要知出處間，何往非通明。",
      "入與神明居，如月出秋水。",
      "出與塵坌交，如蓮在泥滓。",
      "蓮雖不拒泥，終不與泥同。",
      "月豈必在水，亦在潢汙中。",
      "由然與之俱，餔糟汩其泥。",
      "退而省其私，炯若清廟圭。",
      "昔者吾先師，不拒中牟費。",
      "所貴不磷緇，不貴作同異。",
      "當時解此轉，惟有顓孫生。",
      "於人無不容，自有嘉與矜。",
      "嗟哉道不明，智過愚不及。",
      "清爲水底魂，濁爲瓜上集。",
      "鄉愿乘間起，遂處二者間。",
      "不夷亦不惠，以此容其姦。",
      "吾道大明鏡，皎皎當空垂。",
      "物來無揀擇，隨爾多妍媸。",
      "終然不失我，光景湛如一。",
      "不落內外塵，亦不中間立。",
      "我學不至此，頗識此中情。",
      "意語不成詩，往作軒中銘。"
    ],
    "added_time": "2026-01-02 16:29:04"
  },
  {
    "source_file": "poet.song.107000.json",
    "title": "頌古三十八首  其一四",
    "author": "釋慧方",
    "paragraphs": [
      "覿面難藏向上機，家風千古爲人施。",
      "銀山鐵壁重重透，頼有丹霞院主知。"
    ],
    "added_time": "2026-01-02 16:29:13"
  }
]