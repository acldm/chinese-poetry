[
  {
    "source_file": "poet.song.48000.json",
    "title": "次韵王適東軒即事三首  其三",
    "author": "蘇轍",
    "paragraphs": [
      "北園春草徑微微，未用頻教剪棘茨。",
      "蜂陣紛紛初養蜜，鶑巢淺淺欲生兒。",
      "客情流水兼山遠，歸夢遊絲向日遲。",
      "懶病相將渾欲慣，頼君索我强裁詩。"
    ],
    "added_time": "2026-01-03 12:28:21"
  },
  {
    "source_file": "poet.song.5000.json",
    "title": "杏花",
    "author": "林逋",
    "paragraphs": [
      "蓓蕾枝梢血點乾，粉紅腮頰露春寒。",
      "不禁烟雨輕欺著，只好亭臺愛惜看。",
      "隈柳旁桃斜欲墜，等鶑期蝶猛成團。",
      "京師巷陌新晴後，賣得風流更一端。"
    ],
    "added_time": "2026-01-03 12:28:27"
  },
  {
    "source_file": "poet.tang.18000.json",
    "title": "秋日書懷寄白賓客",
    "author": "劉禹錫",
    "paragraphs": [
      "州遠雄無益，年高健亦衰。",
      "興情逢酒在，筋力上樓知。",
      "蟬噪芳意盡，鴈來愁望時。",
      "商山紫芝客，應不向秋悲。"
    ],
    "added_time": "2026-01-03 12:28:50"
  },
  {
    "source_file": "poet.tang.18000.json",
    "title": "令狐相公俯贈篇章斐然仰謝",
    "author": "劉禹錫",
    "paragraphs": [
      "鄂渚臨流別，梁園衝雪來。",
      "旅愁隨凍釋，歡意待花開。",
      "城曉烏頻起，池春鴈欲回。",
      "飲和心自醉，何必管弦催。"
    ],
    "added_time": "2026-01-03 12:28:50"
  },
  {
    "source_file": "poet.song.91000.json",
    "title": "晚步至江上",
    "author": "呂本中",
    "paragraphs": [
      "浦口生春綠未酣，南山初見碧嶃巖。",
      "風聲入樹翻歸鳥，月影浮江倒客帆。",
      "破甑不堪充酒券，短蓑真欲換朝衫。",
      "往来泥雨城南路，可見輕鷗定不凡。"
    ],
    "added_time": "2026-01-03 12:28:52"
  },
  {
    "source_file": "poet.tang.22000.json",
    "title": "劉十九同宿",
    "author": "白居易",
    "paragraphs": [
      "紅旗破賊非吾事，黃紙除書無我名。",
      "唯共嵩陽劉處士，圍棊賭酒到天明。"
    ],
    "added_time": "2026-01-03 12:29:07"
  },
  {
    "source_file": "poet.tang.47000.json",
    "title": "武肅王有旨石橋設齋會進士一詩共六首 一",
    "author": "吳越僧",
    "paragraphs": [
      "南有天台事可尊，孕靈含秀獨超羣。",
      "重重曲澗侵危石，步步層巖踏碎雲。",
      "金雀每從雲裏現，異香多向夜深聞。",
      "當知此界非凡界，一道幽奇各自分。"
    ],
    "added_time": "2026-01-03 12:29:37"
  },
  {
    "source_file": "poet.tang.57000.json",
    "title": "讖 三",
    "author": "菩提達摩",
    "paragraphs": [
      "路上忽逢深處水，（路上者，李字也。",
      "深水者，淵字也。",
      "唐高祖神堯皇帝姓李名淵也）等閑見虎又逢猪。",
      "（等閑見虎者，寅也，唐高祖戊寅年登位也。",
      "又逢猪者，亥也，高祖丁亥年崩）小小牛兒雖有角，（小小牛兒者，高祖武德四年九月日，有前道士太史令傳奕，先是黃巾黨其所習，遂上表廢佛法事十有一條。",
      "大略而云：釋經是損國破家，未聞益世，請胡佛邪教退還天竺，凡是沙門放歸桑梓，則國家昌泰，李孔教行矣。",
      "高祖納奕奏書，乃下詔問諸沙門曰：「棄父母鬚髭，去君臣花服，利在何間，益在何情？",
      "損益二宜，請動妙釋。",
      "」時有琳法師，上表得延五年。",
      "高祖崩，太宗登位，再興佛法矣。",
      "具如別傳。",
      "言半角者，正當挃觸，而無害即是）清溪龍出總須輸。",
      "清溪者，山名也。",
      "龍者，琳法師護法之龍，能令傳奕等邪見之徒總須伏也。",
      "）。"
    ],
    "added_time": "2026-01-03 12:30:03"
  },
  {
    "source_file": "poet.tang.56000.json",
    "title": "還丹口訣",
    "author": "曹真人",
    "paragraphs": [
      "捉取東青龍，配與西白虎。",
      "更將南朱雀，會偶北玄武。",
      "四者窮其根，本來同宗祖。",
      "世人不知深，衆石多錯悮。",
      "不解演陰陽，配合爲夫婦。",
      "陰陽氣本變，始得俱相聚。",
      "就中最妙者，須得中央土。",
      "泥鑪不假法，運火心須苦。",
      "一日兩卦候，進退依節度。",
      "細窮日月盈，莫遣失風雨。",
      "十月還丹成，身除貧病苦。",
      "滄海與桑田，變時君治覩。",
      "誰人得吾道，不得輕取與。",
      "容易泄天機，謫罰殃七祖。",
      "（《大還丹照鑑》）。"
    ],
    "added_time": "2026-01-03 12:30:06"
  },
  {
    "source_file": "poet.tang.56000.json",
    "title": "石膽歌",
    "author": "徐真君",
    "paragraphs": [
      "白珠碧水平鐺中，文武微微聲漸雄。",
      "一伏三時成半死，再烹經宿變成銅。",
      "將軍此朝須舞劍，青腰小兒莫相猒。",
      "白霜理石常煞人，黃礬石膽從來艷。",
      "鐵堝土釜各文武，一須五時連夜煮。",
      "開匣見玉須焚香，仙人遇之名長久。",
      "（唐金陵子《龍虎還丹訣》卷下。",
      "原署「天目徐真君」。",
      "）。"
    ],
    "added_time": "2026-01-03 12:30:06"
  },
  {
    "source_file": "poet.tang.56000.json",
    "title": "還丹口訣",
    "author": "彭真君",
    "paragraphs": [
      "陰陽造化不須傳，只用水銀是黑鉛。",
      "不傷汞，不傷鉛，此物道中玄復玄。",
      "世人識得真龍虎，成道只在片時間。",
      "（《不還丹照鑑》）。"
    ],
    "added_time": "2026-01-03 12:30:06"
  },
  {
    "source_file": "poet.tang.56000.json",
    "title": "還丹口訣",
    "author": "陶埴",
    "paragraphs": [
      "真汞非水銀，還向此中得。",
      "若要真水銀，須求坎裏力。",
      "（《大還丹照鑑》。",
      "）。"
    ],
    "added_time": "2026-01-03 12:30:06"
  },
  {
    "source_file": "poet.song.66000.json",
    "title": "朝日",
    "author": "張耒",
    "paragraphs": [
      "朝日照山堂，流光泛疏牖。",
      "龍鍾病童子，掃地起持帚。",
      "堂中空四壁，惟一老病叟。",
      "蕭條野僧閑，鄙樸老農陋。",
      "雨來林葉響，霜近蔬甲瘦。",
      "何以遣幽憂，頼有尊中酒。"
    ],
    "added_time": "2026-01-03 12:30:08"
  },
  {
    "source_file": "poet.song.76000.json",
    "title": "與客論東坡作此",
    "author": "釋德洪",
    "paragraphs": [
      "東坡醉墨浩琳琅，千首空餘萬丈光。",
      "雪裏芭蕉失寒暑，眼中騏驥略玄黄。",
      "機輪妙轉風雷舌，春色濃纒錦繡腸。",
      "可惜騎魚天上去，斷絃空壁暗淒凉。"
    ],
    "added_time": "2026-01-03 12:30:12"
  },
  {
    "source_file": "poet.song.77000.json",
    "title": "寄陳厚之巳亥歲赴闕發洪井道中寄",
    "author": "廖剛",
    "paragraphs": [
      "根塵積習亘須彌，好事從來總未知。",
      "蒲柳已驚秋向晚，膏肓長恐病難醫。",
      "靜扃玉户應無漏，密註金輪會有期。",
      "感激至言慙復喜，會當銘鏤絕邪思。"
    ],
    "added_time": "2026-01-03 12:30:15"
  },
  {
    "source_file": "poet.song.93000.json",
    "title": "蘇子翼送黄精酒",
    "author": "朱弁",
    "paragraphs": [
      "仙經何物堪却老，較功無如太陽草。",
      "龍銜雞銜名雖異，菟公羊公事可考。",
      "蘇君真是神仙裔，橘井陰功貫穹昊。",
      "雲笈書成數萬言，銀關珠宫用心早。",
      "獨知此物有奇効，福地名山爲儲寶。",
      "不惮林泉新斸掘，斥去杵臼謝飾擣。",
      "况從髙士論麹糜，更課公田收秫稻。",
      "一朝靈液浮瓮盎，三冬浩氣生襟抱。",
      "且欣軟飽得澆腸，漫說逆流工補腦。",
      "眼碧那憂散黒花，髮白故應還翠葆。",
      "賈傅只嫌松醥陋，劉墮敢誇桑落好。",
      "直須五斗論解酲，寧待三柸乃通道。",
      "誰知萬里落旄人，亦許匏尊自傾倒。",
      "爲君喚迴雪窖春，八載覊愁供一掃。",
      "曼倩宜分此日桃，安期莫詫他年棗。",
      "何煩更採石斛花，巳覺容顔不枯槁。",
      "根連石室喜入夢，句擬桐溪媿摛藻。",
      "平生我亦愛書扎，朱髓緑腸勤探討。",
      "幸君汲引成此志，鶴駕駸駸望仙島。",
      "吞腥啄腐非夙心，歲晚兹言良可保。"
    ],
    "added_time": "2026-01-03 12:30:49"
  },
  {
    "source_file": "poet.song.93000.json",
    "title": "予以年事漸髙氣海不能熟生煖冷旅中又無藥物遂用火攻之策灼艾凡二百壯吟呻之際得詩二十韻",
    "author": "朱弁",
    "paragraphs": [
      "不作漳濵卧，年侵血氣衰。",
      "據鞍思少壯，攬鏡嘆清羸。",
      "有病方求艾，無營莫問蓍。",
      "心知出下策，理勝遇中醫。",
      "陽燧神逾速，銅仙術盡施。",
      "論功鄙炮製，取穴辨毫釐。",
      "火帝恩光異，炎官績用奇。",
      "書螢比差似，珠蟻迫方知。",
      "忖物嗟炮鱉，觀形笑灼龜。",
      "煙微初炙手，氣烈漸鑚皮。",
      "閉目書徒展，支頭枕屢移。",
      "發狂還自哂，賈勇僅能支。",
      "宋鷁追風日，吴牛喘月時。",
      "忠言勞緩頰，善謔爲開眉。",
      "服氣工夫逺，燒丹歲月遟。",
      "衞生防後患，伐性釋前疑。",
      "展轉那成夢，呻吟且當詩。",
      "因心念民瘼，出位嘆身卑。",
      "欲巳七年病，當從百丗師。",
      "保身將保國，未可廢箴規。"
    ],
    "added_time": "2026-01-03 12:30:49"
  },
  {
    "source_file": "poet.song.83000.json",
    "title": "挽毛奉議詩二首  其二",
    "author": "汪藻",
    "paragraphs": [
      "玉立簪纓底，平生恥自媒。",
      "次山初漫仕，元亮即歸來。",
      "竟老金閨籍，虛纒蕙帳哀。",
      "盛名知不朽，妙語寫瓊瑰。"
    ],
    "added_time": "2026-01-03 12:30:51"
  },
  {
    "source_file": "poet.song.58000.json",
    "title": "貧婦歎",
    "author": "呂南公",
    "paragraphs": [
      "昨日良人死窮獨，糧空子幼身自哭。",
      "賣衣葬罷急謀嫁，富翁立待封居屋。",
      "夫妻寒賤恩亦深，縗麻終制非無心。",
      "饑腸雷鳴無可奈，禮法雖存何足頼。"
    ],
    "added_time": "2026-01-03 12:31:00"
  },
  {
    "source_file": "poet.song.75000.json",
    "title": "謝忠子出山",
    "author": "釋德洪",
    "paragraphs": [
      "道人棄家年最少，毛骨稽山冰雪妙。",
      "爲余遠出仙廬峰，雲晴水寒秋自曉。",
      "孤風峭世鳳增擊，高誼映人珠自照。",
      "嗟余苦遭夢幻纒，龜囚蠶縛何時了。",
      "明朝定向舊廬歸，想見盤空雲露小。",
      "當期半夜立西風，月中拾取吹來嘯。"
    ],
    "added_time": "2026-01-03 12:31:28"
  },
  {
    "source_file": "poet.tang.56000.json",
    "title": "還丹歌",
    "author": "賀蘭求",
    "paragraphs": [
      "青龍起，白虎卧，玄武飛，朱雀坐，黃龍中央自結裏。",
      "母憐子，子憐母，爐中結成雲一朵。",
      "（《金液還丹百問訣》。",
      "）。"
    ],
    "added_time": "2026-01-03 12:31:48"
  },
  {
    "source_file": "poet.song.50000.json",
    "title": "伏中作二首  其二",
    "author": "孔武仲",
    "paragraphs": [
      "去歲復今日，清槐繫扁舟。",
      "手攜笻竹杖，朝上龜山頭。",
      "百川合爲一，浩渺蟠天流。",
      "徙倚弄佳音，嘯歌懐舊邱。",
      "京都偶爲客，歲月復臨秋。",
      "蓬轉近千里，星回將一周。",
      "酷暑雖暫解，餘威難速收。",
      "金火兩相摶，火壯金欲流。",
      "恐有鬰蒸陳，當代作戈矛。",
      "且當事紈扇，未可窺狐裘。"
    ],
    "added_time": "2026-01-03 12:31:57"
  },
  {
    "source_file": "poet.song.50000.json",
    "title": "閣下觀峴山圖",
    "author": "孔武仲",
    "paragraphs": [
      "峴山巉巉清溪濵，倒影萬丈之奫淪。",
      "往歲嘗有去思吏，熱地尤多高蹈人。",
      "少年仕宦頗落魄，時登絕頂攀蒼冥。",
      "幽花美草頗娱目，斷碑刓碣還傷神。",
      "曉猿夜鶴輕相别，從此奔走十八春。",
      "舊遊不復齒頰挂，方知到骨俱埃塵。",
      "麟臺昨日見圖畫，醒若楚客還覉魂。",
      "方縑一幅論萬里，秋江緑水何粼粼。",
      "人心與物本無别，正爲利欲相埋湮。",
      "神功妙手如喚覺，滿座風月來相親。",
      "騎驢徑去自可到，猶愈飄颻西遊秦。",
      "剩沽宜城醉其下，日夕倒載望冠巾。"
    ],
    "added_time": "2026-01-03 12:31:57"
  },
  {
    "source_file": "poet.song.51000.json",
    "title": "和君時寄叔韵",
    "author": "彭汝礪",
    "paragraphs": [
      "屈首隨溫暖，低頭避譴呵。",
      "靈根無挺拔，古鑑少揩磨。",
      "故里三千遠，浮生四十過。",
      "漢江魚不少，書寄莫嫌多。"
    ],
    "added_time": "2026-01-03 12:32:00"
  },
  {
    "source_file": "poet.song.51000.json",
    "title": "和致政侍郎書懷因寄贈侍親及鄧以中使計會剗刷軍器改途先之唐因寄是詩",
    "author": "彭汝礪",
    "paragraphs": [
      "霧露星軺濕，塵埃羽檄馳。",
      "君王非好武，天下合防危。",
      "樂事難并合，浮生易別離。",
      "頼知春好在，五日與君期。"
    ],
    "added_time": "2026-01-03 12:32:00"
  },
  {
    "source_file": "poet.tang.22000.json",
    "title": "李白墓",
    "author": "白居易",
    "paragraphs": [
      "采石江邊李白墳，遶田無限草連雲。",
      "可憐荒壠窮泉骨，曾有驚天動地文。",
      "但是詩人多薄命，就中淪落不過君。"
    ],
    "added_time": "2026-01-03 12:33:14"
  },
  {
    "source_file": "poet.song.92000.json",
    "title": "清風",
    "author": "呂本中",
    "paragraphs": [
      "清風如君子，所至有餘情。",
      "忻然破煩溽，有醉時一醒。",
      "嗟我二三友，飄散秋葉零。",
      "不知城南王，何以識我名。",
      "欹斜左手字，勞苦如平生。",
      "會寫登樓賦，一吊漳濵靈。"
    ],
    "added_time": "2026-01-03 12:33:21"
  },
  {
    "source_file": "poet.song.98000.json",
    "title": "南樓",
    "author": "李彌遜",
    "paragraphs": [
      "百尺危樓枕水濱，風烟入眼亂紛紛。",
      "趁虚漁唱來成市，入壠田歌去作群。",
      "閣雨雲深山着帽，駕潮風急浪翻雲。",
      "寄言殘夜明樓月，莫負胡床老使君。"
    ],
    "added_time": "2026-01-03 12:33:30"
  },
  {
    "source_file": "poet.song.48000.json",
    "title": "復次韵",
    "author": "蘇轍",
    "paragraphs": [
      "滕王閣在誰携手，徐孺湖寬可放情。",
      "楚客解書南國恨，秦箏助發上林鶑。",
      "繫匏獨負杯中物，擁鼻知逢洛下生。",
      "問得長鬚添夢想，蓬窗燈火達天明。"
    ],
    "added_time": "2026-01-03 12:33:48"
  },
  {
    "source_file": "poet.song.93000.json",
    "title": "炕寢三十韻",
    "author": "朱弁",
    "paragraphs": [
      "風土南北殊，習尚非一躅。",
      "出疆雖仗節，入國蹔同俗。",
      "淹留歲再残，朔雪滿崖谷。",
      "禦冬貂裘弊，一炕且跧伏。",
      "西山石爲薪，黝色驚射目。",
      "方熾絕可邇，將盡還自續。",
      "飛飛湧玄雲，焰焰積紅玉。",
      "稍疑雷出地，又似風薄木。",
      "誰容鼠棲冰，信是龍銜燭。",
      "陽曦助喘息，未害揺空腹。",
      "惠氣生袴襦，仍工展拳足。",
      "豈惟脫膚鱗，兼復平體粟。",
      "負暄那用詫，執熱定思沃。",
      "收功在歲寒，較德比時燠。",
      "雖餘炙手熖，寧有爛額酷。",
      "矧當凝泫辰，炎帝獨回轂。",
      "玄冥真退聽，祝融端可録。",
      "嗟予亦何者，萬里歌黄鵠。",
      "偃仰對窻扉，妍煖謝衾褥。",
      "壯懷羞竈媚，晚悟笑突曲。",
      "因思墮指人，暴露苦皸瘃。",
      "頻年未解甲，蹈此鋒刃毒。",
      "遥知革輅中，旰食安豆粥。",
      "陪臣將命來，意懇誠亦篤。",
      "有奇不能吐，何術止南牧。",
      "君心想更切，臣罪何由贖。",
      "此身雖自温，此志轉煩促。",
      "論武貴止戈，天必從人欲。",
      "安得四海春，永作蒼生福。",
      "聊擬少陵翁，秋風賦茅屋。"
    ],
    "added_time": "2026-01-03 12:34:16"
  },
  {
    "source_file": "poet.tang.19000.json",
    "title": "與二三友秋宵會話清上人院 一",
    "author": "孟郊",
    "paragraphs": [
      "何處山不幽，此中情又別。",
      "一僧敲一磬，七子吟秋月。",
      "激石泉韻清，寄枝風嘯咽。",
      "泠然諸境靜，頓覺浮累滅。",
      "扣寂兼探真，通宵詎能輟。"
    ],
    "added_time": "2026-01-03 12:34:20"
  },
  {
    "source_file": "poet.tang.36000.json",
    "title": "竹",
    "author": "羅隱",
    "paragraphs": [
      "籬外清陰接藥闌，曉風交戛碧琅玕。",
      "子猷死後知音少，粉節霜筠謾歲寒。"
    ],
    "added_time": "2026-01-03 12:34:20"
  },
  {
    "source_file": "poet.song.49000.json",
    "title": "喜雨",
    "author": "蘇轍",
    "paragraphs": [
      "奪官分所甘，年來祿又絕。",
      "天公尚憐人，歲賫禾與麥。",
      "經冬雪屢下，根鬚連地脈。",
      "庖厨望餠餌，甕盎思麯糵。",
      "一春百日旱，田作龜板拆。",
      "老農淚欲墮，無麥真無食。",
      "朱明候纔兆，風雷起通夕。",
      "田中有人至，膏潤已逾尺。",
      "繼來不違願，飽食真可必。",
      "民生亦何幸，天意每相恤。",
      "我幸又已多，鋤耒坐不執。",
      "同爾樂豐穰，異爾苦稅役。",
      "時聞吏號呼，手把縣符赤。",
      "歲賦行自辦，橫斂何時畢。"
    ],
    "added_time": "2026-01-03 12:34:26"
  },
  {
    "source_file": "poet.song.83000.json",
    "title": "次韻蔡天任二首  其一",
    "author": "汪藻",
    "paragraphs": [
      "遠屏郊園誰復過，支筇立到暮鐘時。",
      "苦無啼鳥坐春去，時見好山緣竹低。",
      "行逢鄰僧語一則，絕勝飲客呼三遲。",
      "人間萬事不關我，以殻自遮如凍龜。"
    ],
    "added_time": "2026-01-03 12:34:30"
  },
  {
    "source_file": "poet.song.91000.json",
    "title": "飲酒",
    "author": "呂本中",
    "paragraphs": [
      "人生百歲能幾何，顧我把酒胡不歌。",
      "窮通大抵夢南柯，我復夢中多蹉跎。",
      "自古英雄亦何有，往事紛紛不如酒。",
      "嗟予真得酒中趣，幾度尊前揖星斗。",
      "病起槐陰鸚已老，今日相逢還草草。",
      "匆匆數日是行人，且向尊前一傾倒。",
      "人生樂事亦難并，明月清風况都好。"
    ],
    "added_time": "2026-01-03 12:34:32"
  },
  {
    "source_file": "poet.song.66000.json",
    "title": "秋興三首  其一",
    "author": "張耒",
    "paragraphs": [
      "八月禾黍熟，登高望川原。",
      "山河豁清霽，風日開明鮮。",
      "晴光散草木，餘爽厲淵泉。",
      "飄飄孤飛鶻，擊搏無留拳。",
      "幽獨感摇落，端居驚歲年。",
      "誰爲知心者，頼有濁醪賢。"
    ],
    "added_time": "2026-01-03 12:34:55"
  },
  {
    "source_file": "poet.song.77000.json",
    "title": "次韻酬王元衷郎中兼簡夷仲學士",
    "author": "廖剛",
    "paragraphs": [
      "萬里端塵鞅，栖息寧重論。",
      "相逢一笑樂，妙語如春温。",
      "謂我鬢顔好，包巾已霜根。",
      "問我田舍何，抱甕猶欠園。",
      "跳丸轉光景，歲月逝水奔。",
      "豈無究竟法，汗漫要窮源。",
      "柴桑公闕里，此意今故存。",
      "誰云王謝家，流風但清言。",
      "並遊芸閤英，詞辨江濤翻。",
      "久不一見之，清思濯襟煩。",
      "青冥雙鳯舉，媿欲欺山樊。",
      "勉哉適其時，雲盡天無痕。"
    ],
    "added_time": "2026-01-03 12:34:59"
  },
  {
    "source_file": "poet.song.88000.json",
    "title": "春遊",
    "author": "李正民",
    "paragraphs": [
      "草薫風暖氣潛催，桃李商量次第開。",
      "纂纂何須歌棗下，熙熙聊復上春臺。",
      "田園粗足終歸去，軒冕無心任儻來。",
      "盡道人生行樂爾，勿辭頻覆掌中盃。"
    ],
    "added_time": "2026-01-03 12:35:07"
  },
  {
    "source_file": "poet.song.89000.json",
    "title": "寶劍聯句",
    "author": "李綱",
    "paragraphs": [
      "造化鑪錘巧，山谿鑛鏷良。",
      "精金付歐冶，妙手鑄干將。",
      "淬礪呈鋒鍔，飛騰辨耿光。",
      "青黄司火候，爪髪助祈禳。",
      "桃氏幾時獻，龍文難久藏。",
      "鱗皴識松理，乙屈認魚腸。",
      "黯黯青蛇色，炎炎赤帝祥。",
      "提攜起三尺，駕馭牧羣狼。",
      "彈鋏悲馮子，誇鐔悟趙王。",
      "神功歸不試，利用運無旁。",
      "贈客千金直，方人百鍊鋼。",
      "還須玉具飾，何用蒯緱裝。",
      "詎使妖腰喜，當容節士狂。",
      "純盧非娬媚，巨闕太堅剛。",
      "鬱勃衝牛斗，蛇蜒接混茫。",
      "疇能寶於越，俱議刻艅艎。",
      "抆拭資神土，珍藏閟寶房。",
      "斬蛟誠壯勇，剸象見銛鋩。",
      "韓信歸髙祖，朱雲賜尚方。",
      "雄材元倚仗，佞膽已飛揚。",
      "渾脫公孫舞，縵胡庶士傷。",
      "吳鈎能曲折，蜀漢有文章。",
      "六賜恩何厚，三名怨未償。",
      "先知吼蛟兕，摩鈍凜冰霜。",
      "犬子嘗思擊，猿公莫敢當。",
      "翁歸備文武，季路戒彊梁。",
      "疾視真何事，要盟或可臧。",
      "鑱天隳彗孛，適野走徬徨。",
      "麾拂飛雷電，軒昂變雨暘。",
      "刺强同匕首，定亂豈長槍。",
      "叔向排當御，昭王畏拙倡。",
      "買牛今欲老，鑄鏄歲方穰。",
      "徐國留吳札，鴻門蔽頂莊。",
      "拄頤真貴盛，擊柱妄披猖。",
      "曜儹山妖見，秦興水怪彰。",
      "萬人猶可敵，一吷未應敭。",
      "不動驚公勝，爲誇異伯陽。",
      "斷匜猶未妙，穿屋始非常。",
      "止水涵晶瑩，疏星點角芒。",
      "聊須爲武備，何必事戎行。",
      "要並宗臣履，休同小盗裳。",
      "衝星憐杜子，斫地歎王郎。",
      "不假蒙須便，真成刃手創。",
      "新硎如可發，故物未應忘。",
      "黠虜稱兵急，王師擊鼓鏜。",
      "氛埃期掃蕩，心膽爲開張。",
      "未斬樓蘭級，那銷黔首瘡。",
      "幾回開匣罷，但欲引杯長。",
      "聊復防身佩，毋爲躍水亡。",
      "報君吾志畢，以爾倚扶桑。"
    ],
    "added_time": "2026-01-03 12:35:10"
  },
  {
    "source_file": "poet.song.89000.json",
    "title": "山藥",
    "author": "李綱",
    "paragraphs": [
      "山家爲我斸青冥，養就仙芝指掌明。",
      "風味自應殊紫芋，功名初不减黄精。",
      "藤盤欲薦冰霜質，石鼎先聞風雨聲。",
      "辟糓留侯正歸去，淡然悠久見交情。"
    ],
    "added_time": "2026-01-03 12:35:10"
  },
  {
    "source_file": "poet.song.89000.json",
    "title": "煨芋",
    "author": "李綱",
    "paragraphs": [
      "今夕何夕夜未央，天寒擁爐更漏長。",
      "縮肩環坐有饑色，呼童取芋灰爲塘。",
      "蹲鴟得火良易熟，脫落皮毛如紫玉。",
      "迭煨迭進争相先，笑語頗喧知實腹。",
      "錦里先生亦不貧，家園收拾動千斤。",
      "凶年自可活妻子，美好不减岷江濱。",
      "鄴侯昔遊衡嶽左，懶瓚食餘貽半箇。",
      "我今歸去隱家山，豈復從人覓殘顆。",
      "臞儒奉養亦已微，一飽便吟煨芋詩。",
      "君不見齊公夜半意不嗛，易牙煎熬燔炙和調五味而進之。"
    ],
    "added_time": "2026-01-03 12:35:10"
  },
  {
    "source_file": "poet.song.89000.json",
    "title": "食蟹",
    "author": "李綱",
    "paragraphs": [
      "秋風蕭蕭蘆葦蒼，野岸郭索紛成行。",
      "持矛被甲正雄健，意氣正欲行無旁。",
      "朝魁執穗似有禮，擁劍敵虎何其强。",
      "野人篝火夜採撥，束縛赴鼎如驅羊。",
      "樽前風味若無敵，芼以橙橘尤芬芳。",
      "流膏斫雪快一飽，咀嚼海錯皆尋常。",
      "丹楓夜落吳天霜，䆉稏欲熟千畦黄。",
      "梁谿白蟹正可釣，雛雞濁酒肥且香。",
      "先生歸去營口腹，老饕未許他人當。",
      "家山漸近意漸適，思歸豈獨鱸魚鄉。"
    ],
    "added_time": "2026-01-03 12:35:10"
  },
  {
    "source_file": "poet.song.89000.json",
    "title": "九月五日對菊小飲簡申伯叔易",
    "author": "李綱",
    "paragraphs": [
      "淵明愛此九日名，對菊無錢可留客。",
      "杜陵爛醉作生涯，青蘂空嗟未堪摘。",
      "我今鼓柁適長淮，坐見幽叢爛熳開。",
      "自從多病久不飲，又爾一洗黄金罍。",
      "東南節物誠已早，翠葉金花爲誰好。",
      "三徑荒蕪爾尚存，未覺出山同小草。",
      "世間萬事皆可忘，且須泛此酬秋光。",
      "平生最愛老坡語，菊花開日即重陽。"
    ],
    "added_time": "2026-01-03 12:35:10"
  },
  {
    "source_file": "poet.song.50000.json",
    "title": "愧魚亭",
    "author": "孔武仲",
    "paragraphs": [
      "昔聞魚可羨，今見魚可愧。",
      "邂逅臨池處，瀟洒出塵意。",
      "秋風八月起江湖，水染紺碧霞綺疏。",
      "悠然掉尾波間去，須信人生不及魚。"
    ],
    "added_time": "2026-01-03 12:35:33"
  },
  {
    "source_file": "poet.song.76000.json",
    "title": "又和前韻二首  其二",
    "author": "釋德洪",
    "paragraphs": [
      "篇篇俊逸間清新，老閲羣才始見真。",
      "秀却採蓮溪畔態，豪吞指壁柱邊瞋。",
      "肺腸舊信能纒錦，文字今知解鬭春。",
      "筆力肯低容我和，詩成無惜寄来頻。"
    ],
    "added_time": "2026-01-03 12:36:15"
  },
  {
    "source_file": "poet.song.82000.json",
    "title": "客舍寫懷呈王八丈侍郎五首  其三",
    "author": "程俱",
    "paragraphs": [
      "束髪營五斗，飄然落江湖。",
      "當時尚癡絕，秣驥初問途。",
      "去國十五年，俯仰同朝晡。",
      "心隨澤中雉，官作竿上魚。",
      "及兹才一遷，名實初未殊。",
      "且當百里地，磨研城旦書。"
    ],
    "added_time": "2026-01-03 12:36:18"
  },
  {
    "source_file": "poet.song.82000.json",
    "title": "客舍寫懷呈王八丈侍郎五首  其四",
    "author": "程俱",
    "paragraphs": [
      "一室不可掃，陰晴兩非宜。",
      "朝蠅汙簡編，暮蚊入裳衣。",
      "爾來三日雨，門有一尺泥。",
      "所喜庭戶間，新涼洗餘曦。",
      "貧賤無造請，閉關良不癡。"
    ],
    "added_time": "2026-01-03 12:36:18"
  },
  {
    "source_file": "poet.song.82000.json",
    "title": "客舍寫懷呈王八丈侍郎五首  其五",
    "author": "程俱",
    "paragraphs": [
      "白雲浮東南，下有姑胥臺。",
      "去家桃始花，歘見温風來。",
      "久無萬金書，一使羈懷開。",
      "倚門有華髪，扶床有提孩。",
      "雖無凍餒憂，百慮不可排。",
      "何當放雙槳，黄流入清淮。"
    ],
    "added_time": "2026-01-03 12:36:18"
  },
  {
    "source_file": "poet.song.82000.json",
    "title": "秋將穫水行田中不復留因窽塍通溝引水過堂下小兒以芒葦作車其上晝夜决决不休戲書",
    "author": "程俱",
    "paragraphs": [
      "水行山原溉平疇，時當斷壺穫且收。",
      "功成則退逝不留，去彼畎遂來清溝。",
      "測之深咫淺可杯，循除㶁㶁環一丘。",
      "堆沙累石隘厥流，勢激灧澦吞黄牛。",
      "誰持機緘設中洲，折芒斷葦駕兩輈。",
      "置之不汨亦不浮，六輻眩轉無時休。",
      "推行作止莫可諏，孰居無事供其求。",
      "迫而後動真無尤，眩轉自彼非吾謀。",
      "屈伸臂頃一萬周，我無欣厭何名憂。",
      "孰能觀身與此侔，衆假合集成堅柔。",
      "沈輕燥濕交相仇，逝川洄洑更春秋。",
      "滔滔南北東西游，死生壯老休王囚。",
      "形骸流運我則不，物境萬變何其幽。"
    ],
    "added_time": "2026-01-03 12:36:18"
  },
  {
    "source_file": "poet.song.82000.json",
    "title": "同江彦文緯江仲嘉褒度菱湖嶺遊三衢諸山道靈真出入巖谷勝絕可駭雜然有卜築之意然此地寥閴人所不爭小隱不難致顧吾曹出處何如耳二公皆脩真養氣精進不衰予晚聞此道又爲憂病頓挫志倦體疲每思益友儻得静舍安餘年資二子以待老豈不樂哉作詩敘游且志本末巖谷之勝實自仲嘉發之予嘗聞而賦詩所謂武陵迷漢魏妙喜斷山川者也",
    "author": "程俱",
    "paragraphs": [
      "我昔未省事，倀倀如病狂。",
      "仰規結繩初，下歷漢魏唐。",
      "謂此紙中語，卷舒在行藏。",
      "功名戾契取，有志要必償。",
      "趼足方不暇，何由放洪荒。",
      "行年冠而字，世故頗已嘗。",
      "試窺竺乾書，出入應帝王。",
      "丘軻有妙藴，合處如宫商。",
      "形骸乃塵沫，笑唾却老方。",
      "蹭蹬過二紀，身如浮海航。",
      "風濤浩無際，寄命蛟鼉鄉。",
      "外爲萬緒嬰，內以百慮戕。",
      "摧頹不一偶，病骨無由強。",
      "初心益乖迕，始覺計未良。",
      "擬追赤松遊，補我黥劓創。",
      "惟時子真子，青衫尉南昌。",
      "亦有虬鬚翁，種桃擷春芳。",
      "不求飛霞珮，肯受紫錦囊。",
      "至言無旁午，照用寂以忘。",
      "爾來又十年，前却方徬徨。",
      "何殊一日暴，正坐多歧亡。",
      "虬鬚彼幽人，物化不可量。",
      "子真日千里，似欲窮扶桑。",
      "安知阡陌間，共此暇日長。",
      "廣文今稚川，腹有雲笈章。",
      "黄金儻可成，綠髪不復蒼。",
      "養生百千門，一一登奥堂。",
      "相從巖壑間，笑傲無羲皇。",
      "衢山甚奇峭，不數三石梁。",
      "嶔崎盡中空，玉室聯珠房。",
      "九日澬未落，洪波怒懷襄。",
      "洄流蕩沙壤，靈景忽以彰。",
      "至今衆玉聚，山骨堆琳琅。",
      "峨空怒猊踞，出谷驚龍翔。",
      "委蛇青童轍，散亂初平羊。",
      "懸崖勢欲墜，植筍森分行。",
      "晨光乍映發，紫翠雲霞張。",
      "攀蘿趙公巖，九土何茫茫。",
      "豈無太平酒，浣此膏穀腸。",
      "側身棲真洞，跼蹐仍蹌踉。",
      "深行得穹窿，陟降殊未央。",
      "舉頭見空圓，歘若來飛光。",
      "翠嵒衆山底，怳蕩疑無旁。",
      "故應却塵污，九壘蒼屏障。",
      "斯遊固足樂，質象不可詳。",
      "要之大洞中，太山一毫芒。",
      "回鞭靈真路，林磵森相望。",
      "窮幽得巖谷，高青對峥嶸。",
      "蛇行九鏁中，宛轉流泉聲。",
      "琤琮瀉哀湍，力與亂石爭。",
      "懸瀑或尋丈，勢洶洪河傾。",
      "泠泠赴深竇，或如環佩鳴。",
      "或於薈蘙中，琴筑時丁丁。",
      "或穿嵌巖下，洄洑瀦深清。",
      "或如鐵堂硤，絕壁飛猿驚。",
      "龍蛇走根幹，薜蔓懸珠瓔。",
      "或如鈷鉧西，竹樹春冬榮。",
      "低昂牛馬飲，偃蹇熊羆登。",
      "或如袁家渇，長陰晝冥冥。",
      "草間蘭茝香，石上梗楠青。",
      "或如灊谷中，坡陀負崩騰。",
      "或如三峽底，仰見匹練明。",
      "聯綿道林麓，左右臨洮城。",
      "行行川谷開，藹藹臯原平。",
      "冥搜已復失，巧語未易名。",
      "不意天壤間，雲關敞金庭。",
      "向來保幽遽，不挂世俗稱。",
      "輪蹄固無迹，樵牧或未經。",
      "吾屬豈神悟，權輿標地英。",
      "昏嫁會當畢，衡茅兹可營。",
      "二子早聞道，勤行得貞寧。",
      "要收十年功，不止九府卿。",
      "二樹結佳實，五腴練飛瓊。",
      "處静已超静，留形要遺形。",
      "我懶百不堪，寸田方力耕。",
      "會從浮丘伯，及此洪崖生。",
      "乘風御倒景，出入撫八紘。",
      "下窺冰炭士，擾擾盤中蠅。",
      "三人笑相視，事願良難并。",
      "此志不可負，無爲滯塵纓。",
      "清泉聞此言，白石相與盟。",
      "作詩紀勝絕，亦用銘吾膺。"
    ],
    "added_time": "2026-01-03 12:36:18"
  },
  {
    "source_file": "poet.tang.56000.json",
    "title": "還丹歌 十八",
    "author": "楊行真人",
    "paragraphs": [
      "堪分付，遞相傳，拯濟元來此道門。",
      "妄傳之者遭殃禍，父子麤踈不合言。"
    ],
    "added_time": "2026-01-03 12:36:35"
  },
  {
    "source_file": "poet.song.59000.json",
    "title": "秋日儀真即事十首  其六",
    "author": "劉弇",
    "paragraphs": [
      "秋入前山瘦如刻，楚弄吳吹沸江國。",
      "魚龍爵馬安在哉，粉白黛黑埋真色。",
      "迎鑾誰是當時人，胚胎黄金仍掃迹。",
      "飛來蜀岡爾何事，似欲撞空爭岝峉。"
    ],
    "added_time": "2026-01-03 12:36:35"
  },
  {
    "source_file": "poet.song.65000.json",
    "title": "東齋雜咏 竹",
    "author": "張耒",
    "paragraphs": [
      "裊裊牆陰竹數竿，秋風盡日舞青鸞。",
      "平生愛爾緣瀟洒，莫作封君渭上看。"
    ],
    "added_time": "2026-01-03 12:37:04"
  },
  {
    "source_file": "poet.song.77000.json",
    "title": "次韻李全甫惠荼蘼五首  其二",
    "author": "廖剛",
    "paragraphs": [
      "春意不隨桃李歇，香濃飄到薫風節。",
      "爲君鎮日守閑窗，絕勝當年映寒雪。"
    ],
    "added_time": "2026-01-03 12:37:11"
  },
  {
    "source_file": "poet.song.92000.json",
    "title": "赴濟陰留别一公",
    "author": "呂本中",
    "paragraphs": [
      "近别君莫嗟，遠别君莫惜。",
      "往来天壤間，誰爲不相識。",
      "十年幾相别，日月虛棄擲。",
      "見君長江口，已作胡眼碧。",
      "别君廣陵城，妙語摧霹靂。",
      "今别知幾時，復念駒過隙。",
      "坐成千里阻，當有片言益。",
      "不勸君愛身，不勸君强食。",
      "勸君以勇决，萬事要努力。",
      "愚夫之所欣，智士之所戚。",
      "譬如醉而顛，亦有傍震虩。",
      "聲色糾纒人，萬劫困封植。",
      "本自驕惰生，亦以因循得。",
      "實惟招侮慢，豈止礙空寂。",
      "居然耳目內，反務化勍敵。",
      "誰能深山中，弄此無孔笛。",
      "芳草變蕭艾，每爲長太息。",
      "如公定不然，此語當謾憶。",
      "何妨膏腴地，更論去荆棘。",
      "君看一壺用，亦有千金直。"
    ],
    "added_time": "2026-01-03 12:37:20"
  },
  {
    "source_file": "poet.song.83000.json",
    "title": "用友人韻寄平江蔣侍郎",
    "author": "汪藻",
    "paragraphs": [
      "詞源衮衮患材多，筆力駸駸跨永和。",
      "屢閲州符猶剖竹，盍歸禁槖舊持荷。",
      "聲華大似城南杜，勲業看如相國何。",
      "自笑萍蹤久爲客，那能綺麗盡餘波。"
    ],
    "added_time": "2026-01-03 12:37:54"
  },
  {
    "source_file": "poet.song.91000.json",
    "title": "寄璧上人",
    "author": "呂本中",
    "paragraphs": [
      "出門厭交情，袖手看世故。",
      "紛紛駒過隙，忽忽豹隱霧。",
      "生平喜退縮，未到心已悟。",
      "尚餘好事人，相就討新句。",
      "雖非琢肝腎，終自費調護。",
      "君看雪霜根，豈受桃李妬。",
      "胥疏老支離，骯髒舊賓傅。",
      "何由兩行纒，遠泛一大瓠。",
      "從君乞妙語，一洗詩酒汚。"
    ],
    "added_time": "2026-01-03 12:38:11"
  },
  {
    "source_file": "poet.tang.36000.json",
    "title": "寄洪正師",
    "author": "羅隱",
    "paragraphs": [
      "寄蹇渾成跡，經年滯杜南。",
      "價輕猶有二，足刖已過三。",
      "雞肋曹公忿，猪肝仲叔慙。",
      "會應謀避地，依約近禪菴。"
    ],
    "added_time": "2026-01-03 12:38:11"
  },
  {
    "source_file": "poet.tang.9000.json",
    "title": "夜對流螢作",
    "author": "韋應物",
    "paragraphs": [
      "月暗竹亭幽，螢光拂席流。",
      "還思故園夜，更度一年秋。",
      "自愜觀書興，何慙秉燭遊。",
      "府中徒冉冉，明發好歸休。"
    ],
    "added_time": "2026-01-03 12:38:25"
  },
  {
    "source_file": "poet.song.51000.json",
    "title": "試諸葛生筆因書所懷寄諸弟  其一一",
    "author": "彭汝礪",
    "paragraphs": [
      "最憶東林景，占春見早梅。",
      "仙花自瀟灑，雅思不塵埃。",
      "却恐隨風散，長疑带雪開。",
      "淮濆終少有，驛使亦能來。"
    ],
    "added_time": "2026-01-03 12:38:37"
  },
  {
    "source_file": "poet.tang.26000.json",
    "title": "奉和四松",
    "author": "姚合",
    "paragraphs": [
      "四松相對植，蒼翠映中臺。",
      "擢榦凌空去，移根斸石開。",
      "陰陽氣潛煦，造化手親栽。",
      "日月滋佳色，煙霄長異材。",
      "清音勝在澗，寒影徧生苔。",
      "靜遶霜霑履，閑看酒滿杯。",
      "同榮朱戶際，永日白雲隈。",
      "密葉聞風度，高枝見鶴來。",
      "賞心難可盡，麗什妙難裁。",
      "此地無因到，循環幾百回。"
    ],
    "added_time": "2026-01-03 12:39:14"
  }
]