[
  {
    "source_file": "poet.song.194000.json",
    "title": "趙忠簡送春詩帖贊",
    "author": "岳珂",
    "paragraphs": [
      "陶陶孟春，草木莽只。",
      "白日昭昭，照下土只。",
      "瘴烟浩淫，雜海霧只。",
      "憔悴行吟，閴島嶼只。",
      "公乎歸徠，無嫪此詩句只。",
      "黎母之居，家炎陬只。",
      "崒嵂盤鬰，蔽雲浮只。",
      "蝮虺鰅鱅，蜒僻幽只。",
      "人跡闃絕，魑魅仇只。",
      "公乎歸徠，空山不可以久游只。",
      "鳴鳶跕跕，墮滄溟只。",
      "蛟蜃噀雨，晝冥冥只。",
      "折肱見沫，瞻斗星只。",
      "夕照黄濁，波濤腥只。",
      "公乎歸徠，落景不可以久停只。",
      "茅葦叢薄，桃李囚只。",
      "韶容駘蕩，異中州只。",
      "陽龢弗舒，金石流只。",
      "短狐秘蜮，起蟄坏只。",
      "公乎歸徠，春不可留只。",
      "卉服椎髻，駢蜓艕只。",
      "咿嚘啁哳，言莫諒只。",
      "烹蛇茹蠱，食且恙只。",
      "眇其愁予，雖迥曠只。",
      "公乎歸徠，歡不可並只。",
      "毒洳下濕，既沮疫只。",
      "煩蒸焚惔，交戰迫只。",
      "中鬰鬲痞，悼憭慓只。",
      "層冰肅霜，接朝夕只。",
      "公乎歸徠，寒兮無與乎體力只。",
      "長鯨層浪，隔帝家只。",
      "鳥春蠱秋，送年華只。",
      "星河八月，記流槎只。",
      "杳杳萬里，誰還沙只。",
      "公乎歸徠，衰兮不關乎齒牙只。",
      "公乎歸徠，秦川之衍夷，公所生只。",
      "解梁風鹹，民萃營只。",
      "土厚水深，衎易平只。",
      "洪河大川，坎不盈只。",
      "居之而安，樂不可名只。",
      "公乎歸徠，洛水之繁庶，公所寓只。",
      "龍門伊闕，風氣聚只。",
      "葩奇俗淳，康汰阜只。",
      "圖淵書囿，今古慕只。",
      "資之而深，適不可喻只。",
      "公乎歸徠，無歎乎江上只。",
      "紫蓋黄旗，天所王只。",
      "浮埃蔽蒙，騁遠望只。",
      "聖主如天，既殛放只。",
      "聊以永懷，無沮喪只。",
      "公乎歸徠，無悼乎天邊只。",
      "資善大議，同諸賢只。",
      "復讎正義，維萬年只。",
      "質乎人心，靡或偏只。",
      "守此正中，無遷延只。",
      "噫嚱詩乎，公以寫我心只。",
      "彼蒼者天，杳難諶只。",
      "吁嗟時乎，天以畀我公只。",
      "彼亡者秦，曷克終只。",
      "樂只韶只，舜之昭只。",
      "無議其將，聖維堯只。",
      "讒慝煽凶，同盛朝只。",
      "公乎歸徠，尚予家之招只。"
    ],
    "added_time": "2026-01-02 08:59:46"
  },
  {
    "source_file": "poet.song.194000.json",
    "title": "范元長觀梅詩帖贊",
    "author": "岳珂",
    "paragraphs": [
      "范本蜀望，世仍忠嘉。",
      "南渡而來，人門莫加。",
      "帝咨典型，詔起幽遐。",
      "翊媺銅龍，執經金華。",
      "筆取端重，而兼奇葩。",
      "儒先所推，奚待詡夸。",
      "有偉豐公，如璧不瑕。",
      "卷懷樞庭，寓賞梅花。",
      "公從北方，共之天涯。",
      "均德比誼，而兼葭莩。",
      "寒谷將春，輕陰不遮。",
      "潔樽斯從，寄驛匪賒。",
      "倡汝和予，屏淫斥哇。",
      "託彼陰晴，以寫正邪。",
      "愛君之心，對越靡差。",
      "一瞬百年，遺墨驚鴉。",
      "臭兮同蘭，好兮投瓜。",
      "二公其仙，星箕漢槎。",
      "如此帖者，可復得耶。",
      "清並玉雪，秀同綺霞。",
      "矢辭以藏，庸識名家。"
    ],
    "added_time": "2026-01-02 08:59:46"
  },
  {
    "source_file": "poet.song.194000.json",
    "title": "陳參政簡易帖贊",
    "author": "岳珂",
    "paragraphs": [
      "眼底中興日月，手中建筆虹霓。",
      "造化功成秋兔，先生原有新詩。"
    ],
    "added_time": "2026-01-02 08:59:46"
  },
  {
    "source_file": "poet.song.195000.json",
    "title": "送陳君保作喆西征",
    "author": "王邁",
    "paragraphs": [
      "非時何事欲西征，爲有悲風動紫荆。",
      "斜斷最憐鴻鴈影，急難方見鶺鴒情。",
      "北方寒地多冰雪，南國饑甿弄甲兵。",
      "扶旐東歸良不易，護持孝友有神明。"
    ],
    "added_time": "2026-01-02 08:59:50"
  },
  {
    "source_file": "poet.song.34000.json",
    "title": "得叔毅書",
    "author": "强至",
    "paragraphs": [
      "故人消息苦難真，終日吳天望楚雲。",
      "黄鵠不知何處舉，新鶑應似此中聞。",
      "舊來飲量還能幾，別後詩才轉不群。",
      "忽遣長髯馳短札，數行千里贈殷勤。"
    ],
    "added_time": "2026-01-02 09:01:28"
  },
  {
    "source_file": "poet.song.238000.json",
    "title": "寓興",
    "author": "吳龍翰",
    "paragraphs": [
      "盈盈樓上仙家姝，綠波濯濯明芙渠。",
      "感君恩情玉連鎖，羅襦繫君雙明珠。",
      "青瑣玲瓏春夜永，爲君閒調相思引。",
      "瓊樹朝新璧月滿，琴聲未斷腸先斷。",
      "剪剪輕寒襲春笋，金猊噴香薫袖暖。"
    ],
    "added_time": "2026-01-02 09:01:50"
  },
  {
    "source_file": "poet.song.2000.json",
    "title": "屬疾",
    "author": "晁逈",
    "paragraphs": [
      "精鶩成勤瘁，頤貞俟有瘳。",
      "吟生南越思，慈結北憂。",
      "粲枕甘爲蝶，豐厨厭炙牛。",
      "玄元知寡欲，平子尚多愁。",
      "夕鳥侵階啄，宵螢入樹流。",
      "玉書能靜覽，柱史倦閑投。",
      "忽賦行雲什，堪聽擊壤謳。",
      "期君整朝佩，仙置在瀛洲。"
    ],
    "added_time": "2026-01-02 09:02:44"
  },
  {
    "source_file": "poet.song.228000.json",
    "title": "挽雷尚書喪歸二首  其二",
    "author": "陳杰",
    "paragraphs": [
      "初聞難及廬山老，晚見喪歸南海翁。",
      "猶被卹章雖弗逮，竟成全節略相同。",
      "事惟有死仲連子，貌乃如生顔魯公。",
      "不盡哀榮千載下，爽鳩墟壠幾秋風。"
    ],
    "added_time": "2026-01-02 09:03:51"
  },
  {
    "source_file": "poet.song.239000.json",
    "title": "挽孫庸齋",
    "author": "文天祥",
    "paragraphs": [
      "淮水奇人物，樞星偉弟兄。",
      "泰山開學譜，雲谷發詩源。",
      "委吏初行志，修文莫返魂。",
      "功名傳久遠，頼有二郎存。"
    ],
    "added_time": "2026-01-02 09:04:16"
  },
  {
    "source_file": "poet.song.171000.json",
    "title": "雨中憶曇少雲奉寄",
    "author": "張鎡",
    "paragraphs": [
      "天意今年不惜涼，雨聲秋後恣淋浪。",
      "單衣已覺生絺薄，細字初便短燭光。",
      "畫餠功名孤塞路，守株身世老江鄉。",
      "吾儕政要無人識，黄葉深林氣味長。"
    ],
    "added_time": "2026-01-02 09:04:38"
  },
  {
    "source_file": "poet.song.171000.json",
    "title": "錦池汎舟贈莊器之二首  其一",
    "author": "張鎡",
    "paragraphs": [
      "槐葉鶑聲兩度春，笑言常恨獨參辰。",
      "相過便說幽居好，別後應多秀句新。",
      "賀監湖邊山作伴，若耶溪上月爲隣。",
      "凉秋定扣松扉去，一舸從君理釣緡。"
    ],
    "added_time": "2026-01-02 09:04:38"
  },
  {
    "source_file": "poet.song.229000.json",
    "title": "挽鄭直齋居士",
    "author": "方逢辰",
    "paragraphs": [
      "有姪宰相才，昔惟呂文穆。",
      "有婿國士器，昔惟晏同叔。",
      "公乃兼其榮，秀氣塞一門。",
      "爲國作瑞璉，頼公培福根。",
      "世態方惡直，公乃自立的。",
      "掉頭蠻觸爭，冷坐雪月窟。",
      "今世能幾人，如公心迹清。",
      "馨豔有如此，公死猶如生。"
    ],
    "added_time": "2026-01-02 09:05:06"
  },
  {
    "source_file": "poet.song.217000.json",
    "title": "登嶺  其一",
    "author": "潘牥",
    "paragraphs": [
      "纔登西嶺路，詩思便能清。",
      "棧道雲間沒，籃輿壁上行。",
      "遥山時見虎，深谷夏聞鶑。",
      "咫尺名山寺，猶分兩日程。"
    ],
    "added_time": "2026-01-02 09:05:40"
  },
  {
    "source_file": "poet.song.34000.json",
    "title": "彭及之邀吳仲源楊公濟與某夜會望湖樓獨某後期爲關所隔偶成四篇以呈諸君  其三",
    "author": "强至",
    "paragraphs": [
      "波射飛樓縹緲間，雲梯豈合在塵寰。",
      "金樽倒盡星垂地，玉滴書乾月過山。",
      "檻底吳僧空仰望，座中蜀客頼西還。",
      "我遭魚鑰無情甚，只許吟魂夜度關。"
    ],
    "added_time": "2026-01-02 09:05:44"
  },
  {
    "source_file": "poet.song.125000.json",
    "title": "獨步",
    "author": "李流謙",
    "paragraphs": [
      "凍殻藏龜太窘生，驚心已覺歲崢嶸。",
      "倦慵把易床頭看，獨自尋梅樹下行。",
      "溪面冰花寒更結，屋顛雪意晚將成。",
      "一生與物無深分，竹葉相看合有情。"
    ],
    "added_time": "2026-01-02 09:06:15"
  },
  {
    "source_file": "poet.song.24000.json",
    "title": "和如晦桃杏",
    "author": "陳襄",
    "paragraphs": [
      "一色胚紅染露柯，誰栽安石舊巖阿。",
      "自嗟老大無心賞，不及流鶑管顧多。"
    ],
    "added_time": "2026-01-02 09:07:23"
  },
  {
    "source_file": "poet.song.238000.json",
    "title": "座中詠蟬分韻得饑字",
    "author": "吴龍翰",
    "paragraphs": [
      "兩翼纔乾殻已離，便升喬木最髙枝。",
      "銀床落葉秋風裡，金掌盤敧曉露時。",
      "斷續翻成無調曲，悲凉做出苦吟詩。",
      "前身應是夷齊輩，髙臥西山自忍饑。"
    ],
    "added_time": "2026-01-02 09:08:14"
  },
  {
    "source_file": "poet.song.125000.json",
    "title": "次韻楊文甫監茶名山新建學橋二首  其一",
    "author": "李流謙",
    "paragraphs": [
      "高棟浮空插萬甍，來游誰是魯諸生。",
      "規模要識鳴絃意，土苴猶消擊柱爭。",
      "馴壠雉驕佳氣象，集林鴞惡好音聲。",
      "白頭老令能知此，莞爾相撩意未平。"
    ],
    "added_time": "2026-01-02 09:09:09"
  },
  {
    "source_file": "poet.song.113000.json",
    "title": "和陶阻風於規林韵寄陳時中二首  其一",
    "author": "吳芾",
    "paragraphs": [
      "退處固云樂，未免歎索居。",
      "頼有陳使君，情親如友于。",
      "自應長相見，豈謂各一隅。",
      "我雖事跧伏，閉門懶問塗。",
      "無日不看山，無時不面湖。",
      "君尤我所愛，良會安得疏。",
      "縱不思風度，亦欲聞緒餘。",
      "會須成二老，君意定何如。"
    ],
    "added_time": "2026-01-02 09:09:51"
  },
  {
    "source_file": "poet.song.103000.json",
    "title": "調空首座",
    "author": "釋守浄",
    "paragraphs": [
      "山龜有殻藏頭尾，七十二鉆不奈何。",
      "恰似秀峰空首座，嘉招不肯出煙蘿。"
    ],
    "added_time": "2026-01-02 09:10:25"
  },
  {
    "source_file": "poet.song.184000.json",
    "title": "偶成",
    "author": "趙萬年",
    "paragraphs": [
      "一心憂國不憂家，掠面黄塵带晚沙。",
      "郵傳不通音問隔，家人夜夜卜燈花。"
    ],
    "added_time": "2026-01-02 09:11:53"
  },
  {
    "source_file": "poet.song.184000.json",
    "title": "却敵凱歌",
    "author": "趙萬年",
    "paragraphs": [
      "吁嗟黠虜何猖狂，引弓百萬侵吾疆。",
      "首屠棗陽擣神馬，窺伺長江欲葦航。",
      "隆冬久晴江水涸，直揭小樊厲源漳。",
      "馬沈人溺相枕藉，霜刃逼脅狼驅羊。",
      "連營立柵三十里，旌旗蔽野塵埃黄。",
      "元戎忠赤過張許，隔江獨對虜酋語。",
      "剖析大義面折之，自比關西偉男子。",
      "虜酋聞風雖縮頸，業謂渡江無我禦。",
      "四山列騎意洋洋，擬欲一鼓下襄陽。",
      "城頭四隅密分布，整飭器具嚴隄防。",
      "火油金汁羅砲座，託叉擂木森旗槍。",
      "睥睨樓櫓排萬弩，鏵車尅敵皆蹶張。",
      "一朝步馳如雲集，前摧草牛負土囊。",
      "雲梯飛橋對樓聳，虎炮鵝車數里長。",
      "裹以犀革如帆幔，木楯皮屋翼兩旁。",
      "鐵騎後擁千百隊，矢如蝟集攢鋒鋩。",
      "楊柳陰中浮梁就，三千敢勇忽推牆。",
      "層幾列弩下如雨，霹靂巨砲落穹蒼。",
      "盡將攻械付烈焰，如焮蛇豕燎豺狼。",
      "騎者顛仆步者走，傷者號叫立者僵。",
      "虜酋蒲察與葛札，或貫其腦斧其吭。",
      "生擒首領數百人，斃馬橫屍盈戰場。",
      "未幾採木空林藪，旬月運土成高岡。",
      "噪聲裂地屋爲震，火焰燭天星無光。",
      "誰知壯士中夜出，人持炬馬列前行。",
      "强弩叉鐮迭相衛，長鍬大钁聲琅琅。",
      "黎明炬堙爲平地，虜酋喪氣若有亡。",
      "因風縱火烟焰猛，拱手坐視摩痍瘡。",
      "犬羊震讋心膽碎，却携金印來投降。",
      "從茲虜勢大沮摧，自焚攻具燒營房。",
      "甫逾江北復連營，放牧盈野何駉駉。",
      "脫鞍解甲馬下睡，胡鼻齁齁輥雷鳴。",
      "豈知戰艦輕移岸，急雨狂風亂櫓聲。",
      "百鼓忽鳴萬弩發，繼以飛砲欻流星。",
      "人馬驚亂相蹂踐，肉填溪谷厭羶腥。",
      "穹廬遯去無遺跡，捷書排日風飈急。",
      "九重北顧正宵衣，覽奏龍顔增喜色。",
      "顧嗟李勣賢長城，不假援兵却胡羯。",
      "天書沓至賞元功，渠渠溫語褒忠烈。",
      "方除戎團追徽省，行且齋壇授節鉞。",
      "命珪相印一時來，聞道殿巖已虛席。",
      "誰知帷幄運奇計，裨贊尤多玉季力。",
      "弟兄携手上凌烟，卓冠古今真殊絕。",
      "我從武科備戎行，先生置我賓僚列。",
      "雖無涓埃裨海鎮，同此死生冒矢石。",
      "自愧文墨非所長，妄意欲泚磨崖筆。"
    ],
    "added_time": "2026-01-02 09:11:53"
  },
  {
    "source_file": "poet.song.184000.json",
    "title": "題資福院平綠軒  其一",
    "author": "莫柯",
    "paragraphs": [
      "深林閟嘉趣，門徑愜幽居。",
      "野色通荒阜，津梁動碧虛。",
      "日邊山隠隠，煙外竹疏疏。",
      "徙倚怡雙目，白雲知故廬。"
    ],
    "added_time": "2026-01-02 09:11:53"
  },
  {
    "source_file": "poet.song.184000.json",
    "title": "題資福院平綠軒  其二",
    "author": "莫柯",
    "paragraphs": [
      "世累苦縈束，官閒得自便。",
      "未賡三隠句，聊叩二乘禪。",
      "壯志羞朋舊，長歌且聖賢。",
      "每因休沐地，思辦買山錢。"
    ],
    "added_time": "2026-01-02 09:11:53"
  },
  {
    "source_file": "poet.song.184000.json",
    "title": "同唐太傅重過西湖",
    "author": "史定之",
    "paragraphs": [
      "紅塵憧擾不知年，一望西湖思豁然。",
      "上下層樓涵倒影，聯翩飛鳥沒寒烟。",
      "未須梅萼催詩興，好藉嵐光作畫箋。",
      "安得扁舟去招隠，蓬窗相對聽鳴泉。"
    ],
    "added_time": "2026-01-02 09:11:53"
  },
  {
    "source_file": "poet.song.207000.json",
    "title": "送談執權張南顯歸廣州",
    "author": "白玉蟾",
    "paragraphs": [
      "七月送我東南道，八月送我西南道。",
      "西南江沙黄茫茫，東南海水白浩浩。",
      "海水飛作潮頭來，潮頭卷取潮舌回。",
      "江沙一望渺千里，千里亦此一江水。",
      "水外青山山外雲，雲邊蒼樹樹邊村。",
      "村有酒酤酤不得，小船寂寞愁黄昏。",
      "大丈夫，不拘此。",
      "無酒便如何，有酒亦樂只。",
      "爲問東南海水西南江，如何滔滔獨未降。",
      "豈不亦笑老先生，有如此水亦迷邦。",
      "君但歸，歸去好，人生有情爲情惱。",
      "明朝輕舟當徑度，不須回首端州路。"
    ],
    "added_time": "2026-01-02 09:11:55"
  },
  {
    "source_file": "poet.song.207000.json",
    "title": "覺非居士東菴甚奇觀玉蟾曾遊其間醉吟一篇舊風以紀之",
    "author": "白玉蟾",
    "paragraphs": [
      "一甌之閩古無諸，山奇水秀真畫圖。",
      "霍童山在閩之隅，天下第一神仙都。",
      "神仙渺茫不可見，桑田滄海幾遷變。",
      "三山崒嵂青至今，堪嗟山下人如燕。",
      "螺女江頭十萬家，西湖十里碧蓮花。",
      "滿城和氣濃於酒，一天雨露饒桑麻。",
      "東有鼓山榴花谷，南有方山小王屋。",
      "王霸煉藥怡山西，老任跨鶴昇山北。",
      "距城以東七里餘，丹崖翠壁凌太虛。",
      "天閟地藏一蓬壺，神刓鬼劃畫不如。",
      "種橘仙人來瑞世，况是籛翁其後裔。",
      "蒼松筋骨鶴精神，謂之覺非老居士。",
      "居士少時觀此山，便擬歸隠乎其間。",
      "及其賦罷歸去來，此山尚鎖青煙寒。",
      "平生使節半天下，秋霜夏日大聲價。",
      "咄哉富貴非吾願，何似歸來一茅舍。",
      "百丁持钁薙荆榛，寒巖怪石翠崢嶸。",
      "奇花異草不知名，地靈夜泣猿鳥驚。",
      "天然一石大如廩，裂開發露五雲錦。",
      "滿地璀璨黄金沙，地下掘出玄玉枕。",
      "度其廣袤築屠蘇，鳷鵲峭聳鴛鴦鋪。",
      "人來山下抬頭看，直疑上有神仙居。",
      "夜靜星辰挂朱桷，萬丈華表立雙鶴。",
      "山童指向游山人，高處更有兼山閣。",
      "閣邊數石羅翠屏，倚崖建一介隠亭。",
      "一登雲外忽舒嘯，醉歸小山風月清。",
      "雙石削成闢紫戶，猶勝武夷石門塢。",
      "一石俛仰狀如龜，一石跨蹲露如虎。",
      "巖頭千尺煉丹臺，銀泥丹砂朱草堆。",
      "臺上鑿開四小涔，不見爐鼎空寒灰。",
      "石眼有泉迸山腹，可成一池足鴉浴。",
      "千山萬山翠打圍，稻田萬頃如棋局。",
      "於中突出五石巖，紫雲蒼霧纏松杉。",
      "吾疑閩中四五輩，向者曾此話同參。",
      "粉牆圍住萬竿竹，白鳳飛來枝外宿。",
      "山前山後多麋鹿，疎栽蘭蕙密栽菊。",
      "何年種此千樹梅，滿山雪色白皚皚。",
      "晚來山風掃落英，五色虹霓明綠苔。",
      "隔林髣髴聞機杼，人家知在雲深處。",
      "何處招提最近傍，早暮送鍾齋送鼓。",
      "鳬汀鶴渚白蘋洲，小溪流水橫斷橋。",
      "畫出一派瀟湘秋，萬家秋色人漁樵。",
      "長江浩浩數千里，浪花噴薄蛟龍起。",
      "葉葉扁舟古渡頭，目力所至海門止。",
      "僕家本住青城邊，去此迢迢路八千。",
      "對面窣堵高插天，恍驚天柱落樽前。",
      "覺非居士高且潔，時把黄庭玩歲月。",
      "丹山碧水我樓觀，蒼椿翠檜我幢節。",
      "客來到此蟄仙菴，披蒙茸兮登巉巖。",
      "龍盤虎踞甚形勝，大江以東斗以南。",
      "酒空核盡人亦醉，眼花渾不醒天地。",
      "壁間醉墨正淋漓，夕陽已挂青山外。"
    ],
    "added_time": "2026-01-02 09:11:55"
  },
  {
    "source_file": "poet.song.2000.json",
    "title": "敘事答所知",
    "author": "潘閬",
    "paragraphs": [
      "久客向天末，唯將鸞鶴羣。",
      "盈虧頻歎月，舒卷幾憐雲。",
      "有志思光國，無才可佐君。",
      "知音時見贈，應達聖朝聞。"
    ],
    "added_time": "2026-01-02 09:12:00"
  },
  {
    "source_file": "poet.song.194000.json",
    "title": "鄂忠武王書簡帖贊",
    "author": "岳珂",
    "paragraphs": [
      "昔李西平之在鳳翔，嘗以直道致主。",
      "慕魏鄭公，雖叔度之進言，猶毅然而不從。",
      "謂幸備于將相，詎愛身而苟容。",
      "猗歟先王，亦師文忠。",
      "凡引筆而行墨，皆刻志而比蹤。",
      "今觀碑刻之在天下，雖小大真行之異工，視此帖之所傳，蓋不約而皆同。",
      "然則有犯無隠，挺焉直躬。",
      "唾當道之豺狼，嬰九淵之神龍。",
      "蓋當心摹手追之時，已有之死不顧之遺風矣。"
    ],
    "added_time": "2026-01-02 09:12:00"
  },
  {
    "source_file": "poet.song.34000.json",
    "title": "送鎮叔",
    "author": "强至",
    "paragraphs": [
      "三月將交雨細時，餘花撲撲柳飛飛。",
      "已於樹底聞鶑恨，更向花前送客歸。",
      "暗綠幾行迎去馬，亂紅無數落征衣。",
      "傷春惜別鍾吾輩，此際寧容瘦骨肥。"
    ],
    "added_time": "2026-01-02 09:13:58"
  },
  {
    "source_file": "poet.song.125000.json",
    "title": "譙允蹈知縣和予所作二詩復用韻答之  其二",
    "author": "李流謙",
    "paragraphs": [
      "窮年斗粟亦時須，清坐那能論有無。",
      "洗我破樽傾竹葉，覓君佳句寫桃符。",
      "種瓜晚計應先定，畫餠空名不擬沽。",
      "辦取芒鞋山裏去，羊腸縱險是夷途。"
    ],
    "added_time": "2026-01-02 09:14:14"
  },
  {
    "source_file": "poet.song.185000.json",
    "title": "雲臺梅盛開呈單丞立之",
    "author": "陳宓",
    "paragraphs": [
      "兩年騎馬上雲臺，長是梅花爛漫開。",
      "未識明珠從海出，祇逢飛雪下天來。",
      "月移清影侵衣带，風送浮香入酒杯。",
      "珍重主人邀客意，忙中喚我此追陪。"
    ],
    "added_time": "2026-01-02 09:14:55"
  },
  {
    "source_file": "poet.song.161000.json",
    "title": "湖山樓",
    "author": "梁竑",
    "paragraphs": [
      "千峰背負烏聊山，一區面蟄龍停淵。",
      "壺中日月自天地，淮南雞犬皆神仙。",
      "當湖次第列小隠，花塢直與山房連。",
      "海棠成徑當步障，藕花滿洲宜泛船。",
      "竹齋瀟瀟碧玉幹，菊坡采采黄金錢。",
      "月觀無雲飽秋色，風松有雷驚晝眠。",
      "流杯不減昔曲水，烹茶况汲今蒙泉。",
      "山家四時無不好，跨蹇扶筇性所便。",
      "主人早歲取科第，策足要津先著鞭。",
      "聲名藉甚四十載，三朝眷注知才賢。",
      "方今聖人勇於治，搜羅側隠無棄捐。",
      "鄉里老成相繼出，如公自合比其肩。",
      "遂持一節向江右，即賜十行朝日邊。",
      "那知念念作歸計，把玩圖畫心茫然。",
      "他日乞身諒未晚，赤松黄石相忘年。",
      "觀公名樓自有意，流行坎止豈非天。",
      "扁舟過公一夕耳，心屢欲往身無緣。",
      "逮公來歸我亦老，卜隣共賦招隠篇。"
    ],
    "added_time": "2026-01-02 09:15:25"
  },
  {
    "source_file": "poet.song.195000.json",
    "title": "和劉編修潜夫讀近報蔣峴被逐二首  其二",
    "author": "王邁",
    "paragraphs": [
      "兩載相依笑陸沉，鶉衣不羨錦爲衾。",
      "渠儂眩耀麒麟楦，我輩翻騰駑驥吟。",
      "朝去一凶憂稍歇，邊留五大禍尤深。",
      "棟梁培植誰之責，莫遣斧斤終日尋。"
    ],
    "added_time": "2026-01-02 09:16:31"
  },
  {
    "source_file": "poet.song.171000.json",
    "title": "南湖二亭落成各書長句一首  其一",
    "author": "張鎡",
    "paragraphs": [
      "望處陰雲縱復橫，落梅那更兩關情。",
      "清愁入夢時飛蝶，遠樹和煙欲囀鶑。",
      "多病半春詩債滿，經旬無客酒緣輕。",
      "湖亭記取初成日，正是菖蒲斫水生。"
    ],
    "added_time": "2026-01-02 09:17:18"
  },
  {
    "source_file": "poet.song.171000.json",
    "title": "題王恭父校書新闢書軒",
    "author": "張鎡",
    "paragraphs": [
      "仙翁眼力信非凡，到處偏工鑒別山。",
      "消得好烏巢屋上，旋移空翠入窗間。",
      "平生萬卷端能合，從此三杯不等閒。",
      "莫訝倏來猶屬意，野人日用實相關。"
    ],
    "added_time": "2026-01-02 09:17:18"
  },
  {
    "source_file": "poet.song.239000.json",
    "title": "山中再次胡德昭韻  其三",
    "author": "文天祥",
    "paragraphs": [
      "曾見尊前此客哉，笑携麈尾拂莓苔。",
      "水邊飛雁年年見，湖上新亭日日來。",
      "酹菊醉餘披草坐，探梅吟罷带花回。",
      "北崖尚被剛風隔，笑按匆匆上馬杯。"
    ],
    "added_time": "2026-01-02 09:18:01"
  },
  {
    "source_file": "poet.song.34000.json",
    "title": "文懿大師院假山",
    "author": "强至",
    "paragraphs": [
      "繞郭非無海上山，更收紫翠入禪關。",
      "竺峰飛過傳聞後，蓬島移來想像間。",
      "草樹細含生意足，雲烟輕带野情還。",
      "主人高卧嵩衡畔，應放幽尋杖履閒。"
    ],
    "added_time": "2026-01-02 09:18:22"
  },
  {
    "source_file": "poet.song.102000.json",
    "title": "萬壽暉長老寫師像求贊",
    "author": "釋正覺",
    "paragraphs": [
      "空而無痕，綿綿體之若存。",
      "卓而莫羣，恰恰用之不勤。",
      "光明破夜月，淡泞出山雲。",
      "無得而得，不聞而聞。",
      "少林之傳默默，靈山之笑欣欣。",
      "龍雷相送魚燒尾，豹霧俄披虎炳文。",
      "齊物飄飄兮流夢似隨蝴蝶去，亡機蕩蕩兮清閒還與白鷗分。"
    ],
    "added_time": "2026-01-02 09:19:09"
  },
  {
    "source_file": "poet.song.171000.json",
    "title": "榜書軒曰景白以爐香事樂天像因題律詩六韻其上",
    "author": "張鎡",
    "paragraphs": [
      "賢如文正及文忠，迂叟東坡盡學公。",
      "自願人才雖太遠，仰希閒樂或相同。",
      "墅邱寺觀遊須遍，臺榭舟橋樂未窮。",
      "酩酊酒拚猶欠量，平夷詩效竟無功。",
      "子遲髮白如先約，官達名高定不逢。",
      "頼有香山類東剎，西方內院各心空。"
    ],
    "added_time": "2026-01-02 09:19:12"
  },
  {
    "source_file": "poet.song.161000.json",
    "title": "采石遇順風",
    "author": "袁說友",
    "paragraphs": [
      "我觀挽强弓，去鏃不可止。",
      "弓力小有盡，所至亦無幾。",
      "又觀鴻鵠飛，沖霄勢難已。",
      "天高羽翼倦，俄復知還矣。",
      "何如我行舟，雄風東北起。",
      "危檣張橫幅，波濤湧前水。",
      "青山掠窗戶，白浪送舟尾。",
      "快哉一帆速，何止萬牛比。",
      "飛蓬偶颭灧，稚子且憂喜。",
      "衆曰無彼懼，天借此風只。",
      "鳴鉦十數過，瞬目三百里。",
      "嗟我出修門，江浙半經履。",
      "輕舟縱壑便，未見捷如此。",
      "頗聞順逆勢，殆似倚伏理。",
      "逆境當反視，順亦無自侈。",
      "今朝進固銳，明日去還弛。",
      "遲速本何常，付之造物耳。"
    ],
    "added_time": "2026-01-02 09:19:19"
  },
  {
    "source_file": "poet.song.185000.json",
    "title": "素馨茉莉  其二",
    "author": "陳宓",
    "paragraphs": [
      "姊娣雙承雨露恩，至今猶有斷腸魂。",
      "道人不受濃香足，四山甘雨已如傾。",
      "蚤知縣令才能薄，頼有禪翁願力宏。",
      "宿麥頓蘇民氣樂，更期膏潤接春耕。"
    ],
    "added_time": "2026-01-02 09:19:40"
  },
  {
    "source_file": "poet.song.217000.json",
    "title": "題向伯僑吳松雪霽圖三首  其二",
    "author": "羅椅",
    "paragraphs": [
      "天上清流雲片，人間名勝吳松。",
      "兩賢相厄已甚，頼有斜陽半峯。"
    ],
    "added_time": "2026-01-02 09:19:54"
  },
  {
    "source_file": "poet.song.46000.json",
    "title": "廣倅蕭大夫借前韵見贈復和答之二首  其一",
    "author": "蘇軾",
    "paragraphs": [
      "生還粗勝虞，早退不如疏。",
      "垂死初聞道，平生誤信書。",
      "風濤驚夜半，疾病送災餘。",
      "頼有蕭夫子，憂懷得少攄。"
    ],
    "added_time": "2026-01-02 09:21:13"
  },
  {
    "source_file": "poet.song.46000.json",
    "title": "周教授索枸杞因以詩贈錄呈廣倅蕭大夫",
    "author": "蘇軾",
    "paragraphs": [
      "鄴侯藏書手不觸，嗟我嗜書終日讀。",
      "短檠照字細如毛，怪底昏花懸兩目。",
      "扶衰頼有王母杖，名字於今掛仙錄。",
      "荒城古塹草露寒，碧葉叢低紅菽粟。",
      "春根夏苗秋著子，盡付天隨耻充腹。",
      "蘭傷桂折緣有用，爾獨何損丹其族。",
      "贈君慎勿比薏苡，采之終日不盈匊。",
      "外澤中乾非爾儔，斂藏更借秋陽曝。",
      "雞壅桔梗一稱帝，堇也雖尊等臣僕。",
      "時復論功不汝遺，異時謹事東籬菊。"
    ],
    "added_time": "2026-01-02 09:21:13"
  },
  {
    "source_file": "poet.song.239000.json",
    "title": "赴闕",
    "author": "文天祥",
    "paragraphs": [
      "楚月穿春袖，吳霜透曉韉。",
      "壯心欲填海，苦膽爲憂天。",
      "役役慙金注，悠悠歎瓦全。",
      "丈夫竟何事，一日定千年。"
    ],
    "added_time": "2026-01-02 09:21:41"
  },
  {
    "source_file": "poet.song.161000.json",
    "title": "和魏南伯縣丞寒食西湖韻",
    "author": "袁說友",
    "paragraphs": [
      "紅塵久厭人，湖山猛從事。",
      "巾車出西關，觸目飽幽致。",
      "聊從吸鯨飲，發我湧泉思。",
      "松鳴當絲竹，山肴勝肉味。",
      "愛此天地寬，無復名利覬。",
      "淡粧與濃抹，晴雨蓋一類。",
      "車馬幾馳逐，簪珥頗遺棄。",
      "稍出鵷鷺行，來與鷗鳥綴。",
      "歸來燈火近，忽枉珠玉遺。",
      "三復已醒然，襲藏有巾笥。"
    ],
    "added_time": "2026-01-02 09:22:07"
  },
  {
    "source_file": "poet.song.102000.json",
    "title": "能仁仁長老寫師像求贊",
    "author": "釋正覺",
    "paragraphs": [
      "大圓鏡性，平等智心。",
      "老兔卧寒兮清炯炯明月之窟，長鯨𩥇海兮光漾漾珊瑚之林。",
      "千里雪翻波渺渺，百川潮漲水深深。",
      "鵬摶鯤，蛻殻子。",
      "和鶴鳴陰隨應還，游刃相逢有賞音。"
    ],
    "added_time": "2026-01-02 09:22:09"
  },
  {
    "source_file": "poet.song.113000.json",
    "title": "和陶讀山海經十三首韵送機簡堂自景星巖再住隠靜  其一○",
    "author": "吳芾",
    "paragraphs": [
      "吾邑多緇徒，浩浩若雲海。",
      "大機久已亡，頼有小機在。",
      "乃更與一岑，純全兩無悔。",
      "堂堂二老禪，海內共期待。"
    ],
    "added_time": "2026-01-02 09:22:25"
  },
  {
    "source_file": "poet.song.217000.json",
    "title": "瞌睡詩",
    "author": "羅椅",
    "paragraphs": [
      "瞌睡從何來，譬若風雨至。",
      "曲几不待憑，虛櫺那暇寄。",
      "應人眉强撐，伸手扇已墜。",
      "徑遊華胥國，欲見混沌帝。",
      "齁齁自成腔，兀兀更有味。",
      "息疎疑暫醒，氣窒還扶醉。",
      "兒童欲惱翁，摇膝問某字。",
      "吻間僅一答，言下已復寐。",
      "雜然拍手笑，欲嗔嗔不遂。",
      "何曾參佛祖，先會點頭意。",
      "何曾逢麴車，流涎已沾袂。",
      "不省較短長，誰能問興替。",
      "陰天百怪舞，開口輒差異。",
      "三百六十日，何似長瞌睡。"
    ],
    "added_time": "2026-01-02 09:22:47"
  },
  {
    "source_file": "poet.song.46000.json",
    "title": "韋偃牧馬圖",
    "author": "蘇軾",
    "paragraphs": [
      "神工妙技帝所收，江都曹韓逝莫留。",
      "人間畫馬惟韋侯，當年爲誰掃驊騮。",
      "至今霜蹄踏長楸，圉人困卧沙壠頭。",
      "沙苑茫茫蒺藜秋，風騣霧鬣寒颼颼。",
      "龍種尚與駑駘遊，長稭短豆豈我羞。",
      "八鑾六轡非馬謀，古來西山與東丘。"
    ],
    "added_time": "2026-01-02 09:22:53"
  },
  {
    "source_file": "poet.song.195000.json",
    "title": "輓漳守鄭都承子敬四首  其一",
    "author": "王邁",
    "paragraphs": [
      "饕相當朝舞大權，故將旌節博金錢。",
      "公嘗勇去三千石，天與閑居十六年。",
      "清苦膏粱餘子笑，孤高雲水一僧然。",
      "如何赤嶼丹霞地，夜半騎鯨上紫烟。"
    ],
    "added_time": "2026-01-02 09:23:18"
  },
  {
    "source_file": "poet.song.102000.json",
    "title": "璋監寺寫師像求贊",
    "author": "釋正覺",
    "paragraphs": [
      "杳杳冥冥，寒雁影沒而秋遠煙青。",
      "寂寂惺惺，老蠶繭就而風高葉零。",
      "天機靜時活，道環虛處靈。",
      "瀛之涵，崧之鎮。",
      "乾之健，坤之寧。",
      "海運鵬摶，氣宇揚揚而吞舟魚蛻。",
      "霧披豹變，文章炳炳而嘯風虎猛。",
      "少林之燈未續兮，洛陽人腰齊雪庭。",
      "黄梅之衣欲傳兮，狤獠祖步移碓程。",
      "物不當情而冰凌脚快，鱗或燒尾兮電火氣腥。",
      "諸塵崝嶸乎影響，三昧遊戲於眺聆。",
      "跛跛挈挈也其行自信，哆哆和和也其言不輕。",
      "家法冷淡，子孫寧馨。",
      "心歲寒而松柏試雪，色清白兮河漢含星。",
      "鳴陰之鶴癯而壽，巢蓮之龜小而齡。",
      "棋局未散，柯爛樵丁。"
    ],
    "added_time": "2026-01-02 09:24:42"
  },
  {
    "source_file": "poet.song.34000.json",
    "title": "北都春日漫書",
    "author": "强至",
    "paragraphs": [
      "蓬鬢雙侵京國塵，花枝五別故園春。",
      "曉鶑莫漫驚游宦，夜鶴多應怨主人。",
      "日月名遲愁攬鏡，江湖興在憶垂綸。",
      "天邊涕淚懷吾弟，却恨衣冠繫此身。"
    ],
    "added_time": "2026-01-02 09:25:53"
  },
  {
    "source_file": "poet.song.239000.json",
    "title": "使北  其五",
    "author": "文天祥",
    "paragraphs": [
      "廷爭堂堂負直聲，飄零沙漠若爲情。",
      "程嬰存趙真公志，頼有忠良壯此行。"
    ],
    "added_time": "2026-01-02 09:26:51"
  },
  {
    "source_file": "poet.song.24000.json",
    "title": "送兄弟還都至長葛河上四首 舟中夜坐",
    "author": "韓維",
    "paragraphs": [
      "晴霜落波底，斗柄插堤外。",
      "扁舟燈火明，樽酒夜相對。",
      "臨歡意暫遣，念離心已痗。",
      "篙師喜冰拆，理楫事晨邁。"
    ],
    "added_time": "2026-01-02 09:26:55"
  },
  {
    "source_file": "poet.song.24000.json",
    "title": "送兄弟還都至長葛河上四首 別後作",
    "author": "韓維",
    "paragraphs": [
      "朔風吹驚鴻，行列失後先。",
      "蒼蒼雪壓船，齒齒冰著岸。",
      "離馬聲正悲，別臉淚猶泫。",
      "却望携手處，危檣映林見。"
    ],
    "added_time": "2026-01-02 09:26:55"
  },
  {
    "source_file": "poet.song.24000.json",
    "title": "靈溝道中",
    "author": "韓維",
    "paragraphs": [
      "久跼慕遐放，出郊欣所矚。",
      "清心曉岫碧，豁眼春原綠。",
      "耕人畢在野，鳴鳥催播穀。",
      "嗟爾農事勞，願聞時澤足。"
    ],
    "added_time": "2026-01-02 09:26:55"
  },
  {
    "source_file": "poet.song.24000.json",
    "title": "西園暮雪",
    "author": "韓維",
    "paragraphs": [
      "空園響松竹，霰雪靄霏霏。",
      "仰視長雲色，皓然同一輝。",
      "天寒鳴雁急，日暮行人稀。",
      "惟見衆小禽，啾唧滿林飛。",
      "陰風起何處，拂拂來吹衣。",
      "俯念當世事，幽憤不可揮。",
      "歸來散群帙，獨掩袁安扉。"
    ],
    "added_time": "2026-01-02 09:26:55"
  },
  {
    "source_file": "poet.song.24000.json",
    "title": "東窗",
    "author": "韓維",
    "paragraphs": [
      "高窗不掩秋氣清，下見瓦沼涵泓澄。",
      "雨洗浮萍翠色靜，青叢綠蔓相纏仍。",
      "階前童童兩好樹，上有鳴禽不可數。",
      "杖藜書生愛苦吟，獨立西風無旦暮。"
    ],
    "added_time": "2026-01-02 09:26:55"
  },
  {
    "source_file": "poet.song.112000.json",
    "title": "用前韵別寄耿時舉二首  其一",
    "author": "仲并",
    "paragraphs": [
      "樹猶如此我何堪，頼有隨齋可劇談。",
      "少日聲稱滿中外，幾年詞采秀東南。",
      "詩壇欲借背城一，材館均蒙吐哺三。",
      "每見匆匆又分去，與公交淡不須甘。"
    ],
    "added_time": "2026-01-02 09:27:35"
  },
  {
    "source_file": "poet.song.113000.json",
    "title": "春雨不止魯漕有二詩因次韵  其一",
    "author": "吳芾",
    "paragraphs": [
      "青春能幾何，况已過寒食。",
      "此時對東風，一日亦可惜。",
      "正好倒清尊，呼婦戛鳴瑟。",
      "胡不少自寬，兀坐有憂色。",
      "一春雨已多，連日風更力。",
      "安得補天漏，坐待江月白。"
    ],
    "added_time": "2026-01-02 09:27:35"
  },
  {
    "source_file": "poet.song.113000.json",
    "title": "寄季元集",
    "author": "吳芾",
    "paragraphs": [
      "劍池有逸人，過我談名理。",
      "自謂出囂塵，知足更知止。",
      "高標拂煙雲，雅志在山水。",
      "既作陶淵明，且慕赤松子。",
      "我方聞緒餘，固已生歡喜。",
      "正欲叩淵源，獨恨未暇耳。",
      "忽云桐柏山，此去甚密邇。",
      "擬一往其間，尋真訪遺址。",
      "不久便可還，畢此玄妙旨。",
      "一去寂無音，逢人問行李。",
      "人言不復來，征車已西指。",
      "反把遊山屐，去踏長安市。",
      "似聞稍留連，尚稽歸故里。",
      "未免傍人門，乞憐應忍恥。",
      "縱使得美官，所喪亦多矣。",
      "嗟哉人學仙，如君能有幾。",
      "冥鴻合高翔，不謂事乃爾。",
      "徒有懶窩名，却入旋窩裏。",
      "始知聽空言，未若觀素履。",
      "意者天愛君，要君行處是。",
      "慮或成沈迷，敗道自此始。",
      "聊復小撓之，欲其全暮齒。",
      "庶發堅固心，永無塵念起。"
    ],
    "added_time": "2026-01-02 09:27:35"
  },
  {
    "source_file": "poet.song.161000.json",
    "title": "郡寮案樂飲趙判院有詩次其韻",
    "author": "袁說友",
    "paragraphs": [
      "簿書紛如絲，取樂得少空。",
      "悠然杯勺興，藉此歌舞送。",
      "從事來官厨，醉不睡隣甕。",
      "衣裳賸蘭澤，言議雜囂鬨。",
      "人生醒忌獨，勝日飲須痛。",
      "向來韝上鷹，府公解其縱。",
      "先生作禪卧，肯以靜嗤動。",
      "形臞詩則昌，萬境供日用。",
      "文字與紅裙，寧非一理共。",
      "退之强分別，無乃夢中夢。",
      "絲竹娛中年，耐此髮種種。",
      "明當解予酲，酒德賡舊頌。"
    ],
    "added_time": "2026-01-02 09:29:11"
  },
  {
    "source_file": "poet.song.2000.json",
    "title": "郢城新亭",
    "author": "鄭文寶",
    "paragraphs": [
      "每到新亭即厭歸，野香經雨長松圍。",
      "四簷山色消繁暑，一局棋聲下翠微。",
      "冰片角巾簪澗月，錦文拳石砌苔磯。",
      "近來學得籠中鶻，迴避流鶑笑不飛。"
    ],
    "added_time": "2026-01-02 09:29:12"
  },
  {
    "source_file": "poet.song.34000.json",
    "title": "依韵和張文通寺丞寄鮮于子駿職方",
    "author": "强至",
    "paragraphs": [
      "西州夫子善談天，語入精微服四筵。",
      "交分正論詩卷裏，別愁忽到酒樽邊。",
      "馬衝雪片歸梁苑，鶑喚年芳憶渭川。",
      "盛事青雲看接迹，衣冠鄉里舊多賢。"
    ],
    "added_time": "2026-01-02 09:29:32"
  },
  {
    "source_file": "poet.song.184000.json",
    "title": "下水門稅亭",
    "author": "周師成",
    "paragraphs": [
      "建業塵中吏，秦淮水上亭。",
      "浴晴鳬弄日，飲曉馬吞星。",
      "地迥來芳草，潮回出斷汀。",
      "有僧時到此，相對兩浮萍。"
    ],
    "added_time": "2026-01-02 09:29:50"
  },
  {
    "source_file": "poet.song.184000.json",
    "title": "句  其一",
    "author": "周師成",
    "paragraphs": [
      "黄蘆花白月無頼，烏桕葉紅秋可憐。"
    ],
    "added_time": "2026-01-02 09:31:26"
  },
  {
    "source_file": "poet.song.2000.json",
    "title": "送曹緯劉鼎二秀才",
    "author": "鄭文寶",
    "paragraphs": [
      "旦夕春風老，離心共黯然。",
      "小舟聞笛夜，微雨養花天。",
      "手筆人皆有，曹劉世所賢。",
      "郴侯重才子，從此看鶑遷。"
    ],
    "added_time": "2026-01-02 09:31:41"
  },
  {
    "source_file": "poet.song.2000.json",
    "title": "爽約",
    "author": "鄭文寶",
    "paragraphs": [
      "吟遶虛廊更向闌，繡窗燈影背欄干。",
      "燕棲鶑宿無人語，一夜蕭蕭細雨寒。"
    ],
    "added_time": "2026-01-02 09:31:41"
  },
  {
    "source_file": "poet.song.207000.json",
    "title": "題浯溪",
    "author": "白玉蟾",
    "paragraphs": [
      "芙蓉睡足西風冷，漁陽捲入來無影。",
      "不思夜火笑驪山，甘欲庭花唱宮井。",
      "馬嵬山下杜鵑聲，羅襪空淒花草馨。",
      "誰謂霓裳非有情，倚腔猶韻雨霖鈴。",
      "胡人先母而後父，此語悟君君不悟。",
      "天下何思復何慮，華清目送豬龍去。",
      "已矣去，知不知，悲莫悲於南內悲，危猶危似西狩危。",
      "伊人事定有所制，但得抱女成歔欷。",
      "元都水，顔太師，截祿山骨爲之字，瀝祿山血爲之辭。",
      "未千年事幾如此，風雨剝蝕蒼苔碑。",
      "禹啟乘雲去亦久，客舟空艤浯溪湄。"
    ],
    "added_time": "2026-01-02 09:32:12"
  },
  {
    "source_file": "poet.song.207000.json",
    "title": "賞梅感興",
    "author": "白玉蟾",
    "paragraphs": [
      "千樹梅花明如月，一天月華皎如雪。",
      "幽人心似梅花清，梅花亦作如是說。",
      "銀色世界生梅花，水晶宮中明月華。",
      "醉卧月華嚼梅蘂，滿身清影亂交加。",
      "今夕幽人換詩骨，花月即是詩衣鉢。",
      "明朝花作雪片飛，花下鶴雛啄苔髮。"
    ],
    "added_time": "2026-01-02 09:32:12"
  },
  {
    "source_file": "poet.song.207000.json",
    "title": "贈陳高士琴歌",
    "author": "白玉蟾",
    "paragraphs": [
      "昨夜西風起白蘋，從前湖海幾酸辛。",
      "感今懷古無限事，拄頰閑思一愴神。",
      "瓊窟先生鼓玉琴，一調一弄符我心。",
      "屈平宋玉不可挽，西風黄葉爲知音。",
      "初聞如風吹梧桐，次聽如雨鳴芭蕉。",
      "凄然如鴈聲遥遥，溫然如鶑暖夭夭。",
      "忽而轉調緩復急，海風吹起怒濤立。",
      "夜深星月墮蓬山，神官不管蛟龍泣。",
      "頓又換指清而和，牡丹芍藥香氣多。",
      "露橋月榭風雨夕，如此杜鵑愁奈何。",
      "浩浩長風送急雨，寂寞孤鴻落寒渚。",
      "昏昏月色老猿啼，藹藹風光新燕語。",
      "又如晴鶴唳蒼煙，倏似寒鴉噪晴川。",
      "良宵砌畔響秋蛩，清晝林間悲風蟬。",
      "我思此聲不堪比，使人欲悲復欲喜。",
      "五月葛亮渡瀘溪，九月荆軻過易水。",
      "此聲喜喜復哀哀，我志渺然在江淮。",
      "方且琵琶亭下坐，倏又鬰孤臺上回。",
      "琴聲展轉我心碎，我心多少平生事。",
      "絃中招我棲林泉，指下呼我入富貴。",
      "上界瑶池玉浪寒，鳳凰閣下羅千官。",
      "紫皇宴坐蒼琳宮，豈復知我猶人間。",
      "龜臺煙冷風蕭蕭，十萬彩女歌雲璈。",
      "自憐蹤跡今塵土，安得金妃復賜桃。",
      "青琅真人騎白鸞，日往日復玉京山。",
      "不念曾與同僚時，清都絳闕何時還。",
      "紫清夫人侍帝軒，朝朝嫣然妙華門。",
      "盍思人世此凄苦，金魚玉鴈憑誰傳。",
      "琪花開遍翠微臺，彩鳳舞徹賓雲仙。",
      "麒麟守住虎關嚴，獬豸時復森其前。",
      "不成終身只人世，吾身不翮心亦翅。",
      "粗且神霄覓一官，早作嘯風鞭霆計。",
      "此曲此曲君休彈，老眼無淚徒悲酸。",
      "自知逍遥時節近，與君一笑開懽顔。",
      "太華宮中多白蓮，以金爲花玉爲根。",
      "上有瓊甲金絲龜，夜吸珠露花間眠。",
      "紫琅殿深不可詰，時有火鈴飛出入。",
      "殿中仙君乘雲軿，三千玉娥傍侍立。",
      "此般景象猶未忘，所以思念時悲傷。",
      "聞君琴聲洗我心，自盍泰然發天光。",
      "我昔神霄西臺裏，雪肌玉膚冰霜齒。",
      "長歌一曲驚帝閽，解使八鸞舞神水。",
      "又嘗飛過廣寒宮，一見嫦娥瓊玉容。",
      "不敢稽首便行過，倏復呼我醉瑶鍾。",
      "水府左仙萼綠華，身居東華帝子家。",
      "時以瑶琴鳴五霞，一聲彈落瓊臺花。",
      "上元太真安長仙，日事玉皇上君前。",
      "玉龍嬌癡不肯舞，獨自奏帝鳴鸞絃。",
      "此聲遠矣吾不見，人間琴聲更多變。",
      "誰能以此清凈心，許多悲懽相練纏。",
      "瓊窟先生然我言，我是霆司筆墨仙。",
      "昔爲東華校籍吏，屢亦舞筆靈君前。",
      "失身墮世自嘆息，東華欲歸歸未得。",
      "翠娥掩淚香骨寒，長天遠水日相憶。",
      "君知否，吾將呼起大鵬駕瓊雲，手持百萬蒼鷹兵。",
      "前驅天丁後火鈴，飛罡躡紀下太清。",
      "又將東海捕金鯨，騎之去謁蟾蜍精。",
      "却持萬陣貔虎人，下來紅塵揚鼓鉦。",
      "更煩先生試一舉，爲我調中作金鼓。",
      "爲我喚起李太白，與我浩歌拍掌舞。",
      "君琴定是天上琴，天上曲調人間音。",
      "爲君醉中一狂歌，千巖萬壑白雲深。"
    ],
    "added_time": "2026-01-02 09:32:12"
  },
  {
    "source_file": "poet.song.207000.json",
    "title": "一覽亭",
    "author": "白玉蟾",
    "paragraphs": [
      "千山萬山聳寒碧，桃花李花正春色。",
      "客來登此一覽亭，東望長江渺無極。",
      "煙飛松塢曉蒼凝，雨過竹林晚翠滴。",
      "人家樓閣下參差，天宇雲霞上鬰密。",
      "平湖青草覆白沙，峭崖斷岸幾千尺。",
      "蘆荻叢中鷗鷺閑，來往漁舟三兩隻。",
      "柳陰濃淡夕陽斜，蘚巖石磴滿山赤。",
      "落鴉噪下枯樹枝，雞犬聲中半樵笛。",
      "疎籬小屋可容膝，目對青霄一太息。",
      "滿城車馬走紅塵，何人知享此幽寂。",
      "竹爐焚罷柏子香，甆杯傾瀉碧玉液。",
      "飲到如泥卧石鼓，醒來瀹茗自閑適。",
      "嘯詠太空歌一曲，風吼千林月華白。",
      "一覽亭前雙目明，詩成自覺天地窄。",
      "雲崖煙樹幾重重，三百六十真奇峯。",
      "我將持斧扣洞門，借問蟠桃幾時紅。",
      "流光瞬息付一電，萬事轉頭如去箭。",
      "南康有個陳參軍，心鏡如如成一片，自笑浮生若春燕。"
    ],
    "added_time": "2026-01-02 09:32:12"
  },
  {
    "source_file": "poet.song.207000.json",
    "title": "題潜菴",
    "author": "白玉蟾",
    "paragraphs": [
      "已把功名等風絮，鶴氅星冠懶成趣。",
      "谷口人尋虎跡來，林間菴在猿啼處。",
      "好向青山白雲中，參取翠竹黄花句。",
      "道人珍重老維摩，明日千峯萬峯去。"
    ],
    "added_time": "2026-01-02 09:32:12"
  },
  {
    "source_file": "poet.song.194000.json",
    "title": "吏部二詞帖贊",
    "author": "岳珂",
    "paragraphs": [
      "薛在近世，意莊體葩。",
      "倣而肖耶，偶其好耶。",
      "筆動聖鑒，藝兼詞華。",
      "繫詩而藏，維以傳家。"
    ],
    "added_time": "2026-01-02 09:32:17"
  },
  {
    "source_file": "poet.song.194000.json",
    "title": "經進百韻詩",
    "author": "岳珂",
    "paragraphs": [
      "永祐當臨御，重熙極泰亨。",
      "物窮隍土復，地大蘗牙萌。",
      "蕞爾瀛懦國，違吾海上盟。",
      "烽烟昏九土，氛霧塞三精。",
      "於赫中興主，初專九伯征。",
      "赤符觀炳炳，嘉兆得庚庚。",
      "四七膺休運，三千協一誠。",
      "乾坤恢闢闔，日月洗明清。",
      "天授睢壇筴，風興渭水英。",
      "維時臣大父，摇迹聖廛氓。",
      "寶匣鳴長劍，雄冠彯曼纓。",
      "衣裘供羿射，燈火近韓檠。",
      "聖世方求駿，明神豈舍騂。",
      "始從魚鑰守，小㭊羽林兵。",
      "嘗敵無車乘，麾軍不鼓鉦。",
      "熏門摧彥政，汜水從閭勍。",
      "馹召班龍節，犀軍下雀桁。",
      "王師俱蓄縮，游騎愈縱橫。",
      "馬渡朝迎敵，鍾山夜駐營。",
      "狂瀾身砥柱，大厦手支撐。",
      "敵焰猶繁熾，吳都忽震驚。",
      "東巡傳警蹕，右袒半公卿。",
      "憤起宜興旅，追收建業城。",
      "大江誰飲馬，五嶽更刑牲。",
      "一蕩西江李，重殲固石彭。",
      "利兵驅虎豹，傑觀築鯢鯨。",
      "玉帳旋平廣，銅符遂帥荆。",
      "皇靈期濯濯，王事分傍傍。",
      "沙漠驚風鶴，山林息聚蝱。",
      "神州宜亟復，六郡乃先爭。",
      "桀犬徒馮壘，苗民敢抗衡。",
      "銳師掀狡窟，高堞覆堅棚。",
      "鼎道兵方進，湖湘寇輒平。",
      "幾年兇禍結，八日駿功成。",
      "叛將因資用，降人豈畏阬。",
      "開疆下商虢，結約到磁洺。",
      "謀帥難張俊，還兵慮酈瓊。",
      "但虞遺後患，初匪厭紛更。",
      "沔鄂重歸鎮，齊劉尚據京。",
      "且羞離楚饌，未用渡河罌。",
      "細柳千屯竈，柔桑萬瓦甍。",
      "流民俱授畝，戰士亦從耕。",
      "夫澮縈如带，原田畫若枰。",
      "連雲登美稼，淅玉飯香秔。",
      "芻輓從今省，兵儲亦頓贏。",
      "吏貪無鼠碩，民佚異魴頳。",
      "姑定鴻溝約，交馳絕域伻。",
      "鄰歡新玉帛，宴衎樂簧笙。",
      "未幾邊摇草，惡知野食苹。",
      "禮容方濟濟，革乘忽軿軿。",
      "睿斷昭雄赳，天威震隠谹。",
      "六師紛霧集，萬竈盛雷轟。",
      "戎駕爰方啟，神鋒莫敢攖。",
      "童髫欣再見，父老喜前迎。",
      "義氣通諸夏，謳聲沸八紘。",
      "官兵颺隼鷙，廢壘泣鼯猩。",
      "跬步歸京闕，朝衣詣寢楹。",
      "晉軍傳鶴唳，楚幕聽烏鳴。",
      "機會乘今日，雌雄決此行。",
      "幸成十載績，歸捧萬年觥。",
      "何事東來詔，遄追北指旌。",
      "撫膺皆壯士，牽袂有啼嬰。",
      "嶪岌登樞極，雍容儼珮珩。",
      "身雖處廊廟，志則在幽并。",
      "豈意中原略，深違時相情。",
      "和親徒效敬，投几不聞罃。",
      "正爾先鞭著，居然謗篋盈。",
      "兇威摇吏牘，風旨動臺抨。",
      "梟虺饑吞噬，鷹獒樂使令。",
      "衆髽常忌冠，同浴不譏裎。",
      "遠慮爲徼福，先驅謂緩程。",
      "一言鳴仗馬，千丈下喬鶑。",
      "盍考謝赦表，兼覿賜劄評。",
      "許身無少愧，憂國甚於酲。",
      "彼潛宜投虎，能言不離鸚。",
      "鳥翾身蚤箙，兔健足先烹。",
      "有客悲周道，何人恤魯祊。",
      "同時惟切齒，來者但懲羹。",
      "長夜何時旦，沉陰幾日晴。",
      "是非從久定，禍否待終傾。",
      "先帝資神武，深仇愴父兄。",
      "每懷得頗牧，胡忍棄韓黥。",
      "哲監何嘗惑，孤忠果漸明。",
      "岳陽還舊號，嶺表返諸惸。",
      "故壘營新祀，畿封闢賜塋。",
      "用心傳舜子，述事廣文聲。",
      "甘雨興餘槁，青天豁久盲。",
      "先臣死不朽，聖德浩難名。",
      "陛下今湯禹，王臣昔散閎。",
      "令圖天廣大，盛烈日鏗鍧。",
      "心術參堯運，規模紹漢宏。",
      "遺形高閣繪，良股盛朝賡。",
      "故將欣非遠，微臣矧敢輕。",
      "傳訛稽史謬，敗俗訂言詝。",
      "日繫無虛筆，雲章有滿籯。",
      "竹書皆歷歷，玉訓尚鏗鏗。",
      "願輟清朝暇，叨承乙夜呈。",
      "作詩哀寺孟，覽奏念緹縈。",
      "恩錫茅封寵，光昭衮字榮。",
      "誓懷如皦日，忠報畢餘生。"
    ],
    "added_time": "2026-01-02 09:32:17"
  },
  {
    "source_file": "poet.song.194000.json",
    "title": "玉蕊花",
    "author": "岳珂",
    "paragraphs": [
      "路入平山萬木清，松蘿薈蔚接烟甍。",
      "鹿跑泉眼涵秋影，雁带雲容度晚晴。",
      "花徑有時傳相國，蘚碑無字紀昭明。",
      "六朝金粉今何處，贏得十年蕙帳名。"
    ],
    "added_time": "2026-01-02 09:32:17"
  },
  {
    "source_file": "poet.song.194000.json",
    "title": "布袋和尚頌",
    "author": "岳珂",
    "paragraphs": [
      "行也布袋，坐也布袋。",
      "放下布袋，多少自在。"
    ],
    "added_time": "2026-01-02 09:32:17"
  },
  {
    "source_file": "poet.song.194000.json",
    "title": "思賢堂",
    "author": "岳珂",
    "paragraphs": [
      "傑宇翬聯接孔牆，盛朝人物仰堂堂。",
      "憑熊曾識棠陰芾，睎驥何堪粃政揚。",
      "配祀有人存折檻，奉祠無路愧題梁。",
      "平山遺像猶多闕，幸趁春風薦羽觴。"
    ],
    "added_time": "2026-01-02 09:32:17"
  },
  {
    "source_file": "poet.song.171000.json",
    "title": "小疾",
    "author": "張鎡",
    "paragraphs": [
      "風雨溪山數宿，歸來盡有佳晴。",
      "小疾何妨隠几，隔窗嬌聽鶑聲。"
    ],
    "added_time": "2026-01-02 09:32:41"
  },
  {
    "source_file": "poet.song.34000.json",
    "title": "依韵和酬順安使君王大觀見寄之什",
    "author": "强至",
    "paragraphs": [
      "蒼鬢蕭疏並曲臺，北門笑口屢同開。",
      "仲升投筆燕南去，王粲從軍陝右來。",
      "月冷戍樓悲短笛，天寒戎幕頼深杯。",
      "更爲後會知何地，終日思君首懶回。"
    ],
    "added_time": "2026-01-02 09:32:43"
  },
  {
    "source_file": "poet.song.34000.json",
    "title": "送人還闕",
    "author": "强至",
    "paragraphs": [
      "談笑三年陪主帥，文章二紀在公卿。",
      "莫辭別酒傾秦地，且聽離歌唱渭城。",
      "鞍馬入關侵臘尾，宮鶑到闕破春聲。",
      "朝廷拔擢賢才急，合有當塗薦姓名。"
    ],
    "added_time": "2026-01-02 09:32:43"
  },
  {
    "source_file": "poet.song.34000.json",
    "title": "依韵奉和經略司徒侍中寒食後池詩二首  其一",
    "author": "强至",
    "paragraphs": [
      "放懷吟笑艷陽天，誰似征西相國賢。",
      "春酒丁寧終席滿，風花點檢幾枝全。",
      "柳間鶑踏柔條軟，池面魚吹細浪圓。",
      "東閣恨參賓客晚，五湖那暇憶漁船。"
    ],
    "added_time": "2026-01-02 09:32:43"
  },
  {
    "source_file": "poet.song.25000.json",
    "title": "陪范堯夫之北第飲彝叟新堂",
    "author": "韓維",
    "paragraphs": [
      "光祿新堂指顧成，非奢非儉稱高情。",
      "春風爲我開朱戶，晴日從公駐彩旌。",
      "庭下早梅驚喜客，門前垂柳欲啼鶑。",
      "追攀夢境終何得，識取家鄉舊路行。"
    ],
    "added_time": "2026-01-02 09:33:09"
  },
  {
    "source_file": "poet.song.25000.json",
    "title": "寄慶州德孺待制",
    "author": "韓維",
    "paragraphs": [
      "常愛公家好弟兄，忠言直道友于情。",
      "心期光祿朝中駕，目斷將軍塞上旌。",
      "埤堄高風回過雁，琵琶宵寂語流鶑。",
      "共欣出處非它轍，報國誠身各自行。"
    ],
    "added_time": "2026-01-02 09:33:09"
  },
  {
    "source_file": "poet.song.24000.json",
    "title": "王詹叔惠酥",
    "author": "韓維",
    "paragraphs": [
      "興平産良酥，厥品爲第一。",
      "歲時盛獻饋，霜梨副冰蜜。",
      "東來連車軫，并走衛霍室。",
      "盤筵得此物，主意自爲畢。",
      "詹叔官西州，遺我資口食。",
      "甘知馬酒薄，素覺鵝肪失。",
      "我今農里人，藜藿度閒日。",
      "多慚擲嘉味，徒用飽仁術。",
      "厚意如何報，還持况賢質。"
    ],
    "added_time": "2026-01-02 09:33:58"
  },
  {
    "source_file": "poet.song.24000.json",
    "title": "讀信陵傳",
    "author": "韓維",
    "paragraphs": [
      "周綱亂無紀，群雄事吞爭。",
      "猶能假仁義，以勢相奪傾。",
      "是時賢公子，信陵最知名。",
      "招摇大梁市，攬轡御侯嬴。",
      "義勝下予色，恩重忘彼生。",
      "竊符連王姬，奮錘遺國兵。",
      "救趙意何切，於魏情已輕。",
      "頼有毛薛在，終然臣節明。"
    ],
    "added_time": "2026-01-02 09:33:58"
  },
  {
    "source_file": "poet.song.112000.json",
    "title": "送平江守蔣宣卿奉祠歸宜興",
    "author": "仲并",
    "paragraphs": [
      "二年環堵頼餘波，相和兒童襦袴歌。",
      "還復攀轅逢此日，敢忘推轂意如何。",
      "十行行矣重徵霸，三徑歸歟暫景坡。",
      "旦晚陪公畫橋路，共看天遠夕陽多。"
    ],
    "added_time": "2026-01-02 09:34:17"
  },
  {
    "source_file": "poet.song.103000.json",
    "title": "偈頌三十二首  其一八",
    "author": "釋宗演",
    "paragraphs": [
      "摩尼珠，人不識，如來藏裏親收得。",
      "收者易，見者難。",
      "見者易，用則難。",
      "見得用得，二無兩般。",
      "閒把一枝歸去笛，夜深吹過汨羅灣。"
    ],
    "added_time": "2026-01-02 09:34:50"
  },
  {
    "source_file": "poet.song.113000.json",
    "title": "夏日同官會飲白鶴寺雙瀑亭李道濟作詩紀事因次其韵",
    "author": "吳芾",
    "paragraphs": [
      "嗟予好泉石，所至窮幽勝。",
      "年來墮塵埃，復苦炎熱盛。",
      "頼有古招提，相去不步仞。",
      "何時供燕遊，庶以息喧競。",
      "山僧結虛亭，瀟灑浄如鏡。",
      "雙瀑從天來，景物更幽迥。",
      "欄楯溢波光，清凉殊可凭。",
      "復幸僚友賢，雅與山川稱。",
      "得暇傾尊罍，相從盡豪俊。",
      "令尹如子文，去就亡喜慍。",
      "貳邑不負丞，所蓄金玉潤。",
      "耿侯固坦夷，趙子亦純正。",
      "盍簪已足樂，况復有名醖。",
      "酒酣人意適，坐久天宇靜。",
      "踏月各言歸，清風遠相趁。",
      "君詩繼踵來，敏捷過於瞬。",
      "中復含妙理，不獨寫幽興。",
      "讀罷愈驚人，癡坐不知暝。",
      "援筆强續貂，安能繼高詠。"
    ],
    "added_time": "2026-01-02 09:35:00"
  },
  {
    "source_file": "poet.song.161000.json",
    "title": "題陳氏凈香亭",
    "author": "袁說友",
    "paragraphs": [
      "人生樂事難，清節視險夷。",
      "遇坎而履坦，詎以得喪虧。",
      "我觀萬物間，獨此琅玕宜。",
      "頎然挺冰操，得之風雨時。",
      "秋風桐飛翻，夏雨民怨咨。",
      "怵迫真乃見，嗟物如一岐。",
      "此君豈其然，風雨而不移。",
      "娟娟凈明月，細細香浮漪。",
      "此理固千載，俗士難與知。",
      "洮湖著危亭，千畝胸中奇。",
      "植此凜凜節，照公堂堂姿。",
      "仕已輕浮雲，喜慍不一施。",
      "山高空翠濕，草勁便疾吹。",
      "此風此雨至，公乎無磷緇。",
      "我方索米久，官事成癡兒。",
      "望公瀟洒中，糞壤與菌芝。",
      "何當亭上遊，細誦簡齋詩。"
    ],
    "added_time": "2026-01-02 09:35:08"
  },
  {
    "source_file": "poet.song.161000.json",
    "title": "至游堂二首  其二",
    "author": "袁說友",
    "paragraphs": [
      "嗟哉予少年，學志如蒙泉。",
      "區區指漫血，未識方與圓。",
      "晚於方冊間，再拜予公先。",
      "琳琅粲珠璣，意公真其僊。",
      "寒窗手不停，朝暮披雲天。",
      "已辦膺門登，肯放邊腹便。",
      "一身落宦海，去若不繫船。",
      "懷此日月長，歲晚而夤緣。",
      "長安初拜公，摳趨立庭偏。",
      "一見意未盡，憒憒如醉眠。",
      "春闈接從容，拜賜喜欲顛。",
      "夜半呼論文，不復懷官聯。",
      "此身願持似，稽首從公賢。",
      "一意門牆歸，稍却名利愆。",
      "尋幽並湖山，百計一未全。",
      "而公亦倦游，卜築方怡然。",
      "把酒問明月，誨我詩成編。",
      "淋浪身上衣，歸喜那更湔。",
      "雄篇富褒拂，字字華衮鮮。",
      "吾儕一瓣香，斯文今有傳。"
    ],
    "added_time": "2026-01-02 09:35:08"
  },
  {
    "source_file": "poet.song.195000.json",
    "title": "劉氏內政及二寵同孕",
    "author": "王邁",
    "paragraphs": [
      "中秋過後纔十日，廣寒侍人遭譴謫。",
      "墮在人間富貴家，依前不離姮娥側。",
      "劉郎風流世所無，醉中飲啖無精粗。",
      "三胎聞已俱孕秀，次第門外連懸弧。",
      "老子釋氏親抱送，想應屢入維熊夢。",
      "我今預作弄璋書，君須早辦湯餠供。"
    ],
    "added_time": "2026-01-02 09:35:31"
  },
  {
    "source_file": "poet.song.25000.json",
    "title": "招致仕諸君飲",
    "author": "韓維",
    "paragraphs": [
      "閑裏高官物外身，追歡高會及良辰。",
      "菊含曉露精神健，酒入凉天氣味醇。",
      "雙管龍吟清徹漢，四弦鶑語巧回春。",
      "樽前不用存形迹，同是鄉閭白髪人。"
    ],
    "added_time": "2026-01-02 09:36:47"
  },
  {
    "source_file": "poet.song.207000.json",
    "title": "悲秋辭",
    "author": "白玉蟾",
    "paragraphs": [
      "蟲聲樹聲各已變，吾知流年暗中換。",
      "晝烏夜兔忙如箭，秋光漸入蘆花岸。",
      "蘆花白兮蓼花紅，鴻鴈跧蹲滿荻叢。",
      "牡丹海棠如夢中，蓮藕香散池館空。",
      "人生歲月去如水，燕去鶑歸一彈指。",
      "星霜磨老道人心，滿目世人紛如蟻。",
      "感今慨昔令人愁，乃知宋玉非悲秋。",
      "江山紫翠餞漢唐，風物不復追商周。",
      "古人混混去不返，今人紛紛知何限。",
      "古人憐今今憐古，夕陽影裏雲影亂。",
      "此身飄飄如游塵，身體髮膚皆他人。",
      "尚餘方寸管喜怒，不敢漏泄天公嗔。",
      "向時歡娛成冷落，誰與感慨憐蕭索。",
      "定知悲喜聚散因，世間果無揚州鶴。",
      "所可悲者貧且孤，覽鏡自笑清而癯。",
      "安能十事九如意，定數豈復人能踰。",
      "秋風起兮秋水寒，秋心悲兮秋興酸。",
      "佳人一去不復還，顧影度此時光難。",
      "此心寥寥秋夜月，孤光散入寒光闊。",
      "夜深月落無人知，江上漁翁空網撒。",
      "不堪舉此向愁人，使人泣下肝腸裂。",
      "何人爲我調素琴，疊疊爲我寫孤襟。",
      "庶令鬼神伴伊泣，山空樹冷風蕭森。"
    ],
    "added_time": "2026-01-02 09:39:29"
  },
  {
    "source_file": "poet.song.34000.json",
    "title": "離京兆日獨里人葉舜舉秘丞胡從道戶曹遠餞至長樂坂",
    "author": "强至",
    "paragraphs": [
      "兩經辟命住秦關，府罷東隨相國還。",
      "物態當時傾附後，人情今日有無間。",
      "青門雨送歸行色，白酒風吹上別顔。",
      "相見去留終不改，祇應同里與南山。"
    ],
    "added_time": "2026-01-02 09:39:29"
  },
  {
    "source_file": "poet.song.112000.json",
    "title": "上樞密生辰  其三",
    "author": "仲并",
    "paragraphs": [
      "兒童猶解仰芬芳，合綴韓門弟子行。",
      "久矣飄蓬疏望履，幸哉擁篲即升堂。",
      "夔龍會合時千載，鷗鷺留連天一方。",
      "遥願衮衣仍鶴髮，年年今日侍君王。"
    ],
    "added_time": "2026-01-02 09:39:30"
  },
  {
    "source_file": "poet.song.24000.json",
    "title": "答江鄰幾",
    "author": "韓維",
    "paragraphs": [
      "君雖宦游者，閒適意有餘。",
      "平居對樽酒，口誦離騷書。",
      "援琴寫其聲，世事皆蔑如。",
      "不知萬乘相，可易此樂無。",
      "諸詩來不竭，若有神物輸。",
      "予病廢學久，腹中日空虛。",
      "苦遭大敵壓，便甘等縲俘。",
      "清風濯我圃，竹樹相傾扶。",
      "益之以佳雨，清凉如可斟。",
      "聊休據梧瞑，且復带經鋤。",
      "鳴鶑久不去，乳鵲時驚呼。",
      "即此良自逸，安知城郭居。",
      "此與君不淺，相望重躊躇。"
    ],
    "added_time": "2026-01-02 09:39:43"
  },
  {
    "source_file": "poet.song.24000.json",
    "title": "答崔象之見謝之作",
    "author": "韓維",
    "paragraphs": [
      "陰風吹沙走長衢，方駕往過君之廬。",
      "主人好事樂閒尚，揖我謂我非俗儒。",
      "欣然開館掃塵榻，語論清簡發不虛。",
      "投冠釋带聊自放，安用俗禮空囚拘。",
      "分朋四座鬥巧奕，聊以勝負爲歡娛。",
      "呼兒稍稍出珍玩，癭器礧砢承枯株。",
      "持竿拂壁似有重，最後乃挂雙海圖。",
      "云昔武皇恃威壯，驅石塞海怪可吁。",
      "鞭笞鬼神各就事，簸弄旗幟翻以舒。",
      "魚龍驚逃波浪惡，左右出沒揚牙鬚。",
      "但憐物類頗幽怪，畫手安辨曹與吳。",
      "北軒却下步小徑，竹深桂靜何縈紆。",
      "我來方冬氣凜冽，已愛翠色侵衣裾。",
      "即看春風撼芽甲，定見紅紫相欹扶。",
      "乘閒取醉更何適，主人勿遽嫌喧呼。"
    ],
    "added_time": "2026-01-02 09:39:43"
  },
  {
    "source_file": "poet.song.161000.json",
    "title": "和魏南伯乞酒韻",
    "author": "袁說友",
    "paragraphs": [
      "古人行旆誇碧油，我舟寂寞隨處留。",
      "何人夜半詩博酒，鬼神欲泣如楚囚。",
      "一朝江上同漂泊，莫向樽前情淡薄。",
      "爲君更作白頭吟，欲辦錦囊慙句惡。"
    ],
    "added_time": "2026-01-02 09:40:25"
  },
  {
    "source_file": "poet.song.25000.json",
    "title": "送安厚卿",
    "author": "韓維",
    "paragraphs": [
      "廟廊接武窺風範，藩翰交符識典刑。",
      "即聽攀轅傾里巷，少回征轡燕家亭。",
      "池邊密葉聽鶑語，庭下殘花墜鶴翎。",
      "不必陽關動離思，西湖柳色正青青。"
    ],
    "added_time": "2026-01-02 09:40:34"
  },
  {
    "source_file": "poet.song.24000.json",
    "title": "新植西軒",
    "author": "韓維",
    "paragraphs": [
      "誰謂我圃隘，栽插尚盈畝。",
      "築軒西臨兌，規地北占酉。",
      "陽條散繁華，怒甲擎故朽。",
      "封培童僕勞，窺看孩稚走。",
      "雖非觀游盛，要是吾廬有。",
      "壤疏人力薄，開發定遲後。",
      "所頼春風意，與物無薄厚。",
      "居閑日蕭散，對此自成偶。",
      "問我何所爲，卦象觀六九。",
      "問誰之與處，達者二三友。",
      "爲生昧機利，於事寡營取。",
      "但願花常好，酌我樽中酒。"
    ],
    "added_time": "2026-01-02 09:42:02"
  },
  {
    "source_file": "poet.song.207000.json",
    "title": "題歐陽氏山水後",
    "author": "白玉蟾",
    "paragraphs": [
      "平沙斷岸幾千尺，樹色煙光渺無極。",
      "一葉扁舟歸去來，漁翁放棹倚蘆荻。",
      "八九山家雲水村，白蘋紅蓼數漁船。",
      "沙寒石瘦木葉落，一鈎淡月照黄昏。",
      "小橋跨水碧溪淺，蒼壁丹崖半苔蘚。",
      "樵子歸擔竹兩竿，落霞孤鶩天邊遠。",
      "千山萬山風色清，四柱茅亭立晚汀。",
      "花紅草綠山水靜，獨步亭前秋月明。",
      "山前一陣梧桐雨，落花驚斷山禽語。",
      "誰家樓閣隠青林，老僧歸寺立溪滸。",
      "一溪流水遶雲根，草舍茅庵常閉門。",
      "客來倚棹一回顧，直疑此是真桃源。",
      "洞門紫翠交相映，林幄山屏更清勝。",
      "何人作此無聲詩，展開如入溪山鏡。"
    ],
    "added_time": "2026-01-02 09:42:13"
  },
  {
    "source_file": "poet.song.34000.json",
    "title": "奉和龍興燈夕",
    "author": "强至",
    "paragraphs": [
      "結綵仙山對浄坊，曳珠賓履捧台光。",
      "燈摇夜月天形動，歌聒春風物態狂。",
      "刻燭詩成傳魏國，吐茵酒釅醉程鄉。",
      "今年始徹清宵禁，倍覺都人樂意長。"
    ],
    "added_time": "2026-01-02 09:42:43"
  },
  {
    "source_file": "poet.song.24000.json",
    "title": "送樊進士歸寧",
    "author": "韓維",
    "paragraphs": [
      "狂風吹飛花，爛漫天地間。",
      "春歸花已歇，遊子亦云還。",
      "言赴庭闈召，行色已在顔。",
      "豈在蓬蓽徵，爲子駐征鞍。",
      "豈無藜與藿，與子共盤餐。",
      "念子久遊行，歸得義所安。",
      "及時道當進，爲養祿要干。",
      "一吟送子詩，感惻淚霑翰。"
    ],
    "added_time": "2026-01-02 09:44:05"
  },
  {
    "source_file": "poet.song.113000.json",
    "title": "白石道者棲於洪巖以石爲糧先朝敬愛之賜予之物甚盛一日主僧持來郡齋因獲恭覽歎仰之餘偶成拙句二首  其二",
    "author": "吳芾",
    "paragraphs": [
      "道人厭塵紛，萬乘挽不住。",
      "愧我未得歸，見之愈增慕。",
      "奎畫儼若新，真容宛如故。",
      "舊隠雖寂寥，山靈尚可護。"
    ],
    "added_time": "2026-01-02 09:44:21"
  },
  {
    "source_file": "poet.song.161000.json",
    "title": "和張季長少卿塵外亭韻",
    "author": "袁說友",
    "paragraphs": [
      "金城玉壘雄西邊，雲崖凜凜摩蒼天。",
      "環城萬井四十里，無處著眼江頭煙。",
      "我來登臨重嘆息，搜索勝景披雲巔。",
      "結亭百雉上南郭，山川映带圍桑田。",
      "春風城南細麥好，夏雨城北圓荷鮮。",
      "長瀾四溢去不斷，茂林百種森當前。",
      "朝光下卷西山霧，界天一白如鎔甄。",
      "兩年寂寞誰知己，一日邂逅詩中仙。",
      "品題印可喜所遇，瀾翻筆下源流泉。",
      "平山醉翁何以重，一詞一記垂千年。",
      "於今塵外已獨步，壯觀絕致誰爭妍。",
      "癡兒莫苦簿書債，一笑亭上應忘筌。",
      "春來花柳賸遨樂，念我一舸方東遄。",
      "甘棠遺愛定無有，赤壁懷去猶能全。",
      "他年吳蜀問安好，簡繒各寄滄浪篇。"
    ],
    "added_time": "2026-01-02 09:44:25"
  },
  {
    "source_file": "poet.song.238000.json",
    "title": "贈劉矮跛相士  其二",
    "author": "文天祥",
    "paragraphs": [
      "媻姍三尺軀，舉止如不揚。",
      "瞻視照肝膽，音吐何琅琅。",
      "君看水中鳬，不及鶴脛長。",
      "昔聞夔憐蚿，未聞一足僵。",
      "萬物各自適，形色安足量。",
      "子言良有理，與子持酒漿。"
    ],
    "added_time": "2026-01-02 09:44:37"
  },
  {
    "source_file": "poet.song.112000.json",
    "title": "代同舍上黄相生辰三首  其二",
    "author": "仲并",
    "paragraphs": [
      "籍甚聲華振九州，龍名未許潁川優。",
      "兩年鈇鉞扶黄屋，一品星躔尚黑頭。",
      "烜赫朝班聯棣萼，張皇軍勢擁貔貅。",
      "自慚東閤叨甄錄，願向清時與國謀。"
    ],
    "added_time": "2026-01-02 09:45:02"
  },
  {
    "source_file": "poet.song.46000.json",
    "title": "春帖子詞 夫人閣四首 其四",
    "author": "蘇軾",
    "paragraphs": [
      "雪消鴛瓦已流凘，風暖犀盤尚鎮帷。",
      "縹緲紫簫明月下，璧門桂影夜參差。"
    ],
    "added_time": "2026-01-02 09:45:13"
  },
  {
    "source_file": "poet.song.25000.json",
    "title": "太傅李康靖公挽歌三首  其一",
    "author": "韓維",
    "paragraphs": [
      "秉哲歸元老，宣忠輔至平。",
      "四蕃流惠愛，三事頼謨明。",
      "國予哀榮備，人推壽寵并。",
      "紀言惇史在，猶足庇蒼生。"
    ],
    "added_time": "2026-01-02 09:45:43"
  },
  {
    "source_file": "poet.song.217000.json",
    "title": "蠟梅",
    "author": "程炎子",
    "paragraphs": [
      "畫樓人醉燭高燒，滴在寒枝蠟未消。",
      "蘂撇打鶑金彈滑，花懸驅雀綵鈴摇。",
      "歌兒戲拍供檀板，妝女輕裁貼翠翹。",
      "酒揭黄封詩嚼淡，時勻乳蜜過山腰。"
    ],
    "added_time": "2026-01-02 09:45:46"
  },
  {
    "source_file": "poet.song.228000.json",
    "title": "樗寮生日",
    "author": "釋道璨",
    "paragraphs": [
      "長庚流煇千丈强，斗南夜氣浮耿光。",
      "晉唐以前舊人物，翩然乘風下大荒。",
      "平生厭官不愛做，自歌招隠山中住。",
      "後園明月手自鋤，多種山前老梅樹。",
      "歲寒心事梅花清，滄浪白髮梅花明。",
      "有時指花對客道，此是吾家難弟兄。",
      "上國春風醉桃李，過眼紛紛付流水。",
      "禁得清寒耐後霜，幽獨何曾有如許。",
      "今年枝間著子無，黄金作顆應纍纍。",
      "想見日長庭院靜，時時繞枝如哺雛。",
      "摘來不用供調鼎，且喚麯生相管領。",
      "等閒一醉一千年，莫遣東風吹酒醒。"
    ],
    "added_time": "2026-01-02 09:45:55"
  },
  {
    "source_file": "poet.song.207000.json",
    "title": "聞鶴嘆",
    "author": "白玉蟾",
    "paragraphs": [
      "霜翎雪羽臙脂頂，玄裳翠距白玉頸。",
      "何年乘風下太清，芝田煙暝瑶池冷。",
      "天臺山上玉京天，何似青天玉帝前。",
      "曉雲黯淡但欲唳，夜月凄凉那得眠。",
      "君不見東海蒼魚浮吞舟，一朝失却風濤秋，陸地螻蟻俱逆謀。",
      "又不見南山白虎嘯裂石，一朝不得山林力，平原狸兔起圖食。",
      "如彼茅圊蠅，不知天池翔大鵬。",
      "如彼布褌虱，不知白鸞舞空碧。",
      "世間炎凉相渭涇，是非寵辱無限情。",
      "彼鶴暫爾耳，自警聊自鳴。",
      "山靈更須勤愛護，忽然鼓翅翔四溟。",
      "上有崑臺琪花紅，下有蓬山芝草青。",
      "山頭知音復能幾，幾人得如華與丁。",
      "那堪九霄去，人世無此聲。"
    ],
    "added_time": "2026-01-02 09:46:28"
  },
  {
    "source_file": "poet.song.207000.json",
    "title": "道過成蹊菴偶成舊風一篇",
    "author": "白玉蟾",
    "paragraphs": [
      "笑把青藜出武夷，不辭千里訪幽奇。",
      "吐吞風月一壺酒，拈弄溪山萬首詩。",
      "道過星河駭雙目，萬竈清煙纏華屋。",
      "老巖峭拔森翠屏，大江東去流蒼玉。",
      "樵人弛薪指似予，中有玉洞藏仙都。",
      "樓閣參差美輪奐，神仙隠顯知有無。",
      "夕陽掛樹暮山紫，行行到此欲脫屣。",
      "門前三徑綠苔深，浩蕩春風醉桃李。",
      "子然放步成蹊菴，其一仙翁樂笑談。",
      "蒼髯綠鬢兩眸碧，霞標芝宇清巖巖。",
      "青牛人去幾千載，源流尚有玄孫在。",
      "身裏蓬萊十二樓，杖頭雲水三千界。",
      "大隠從來只市廛，年來教法况蕭然。",
      "先生駐錫廬山下，混俗和光四十年。",
      "琅庭琛館五雲起，五湖四海來如蟻。",
      "天下三百六十洲，未見堂宇高於此。",
      "自非先生真棟梁，安能玄閫顔輝光。",
      "煙簑雨笠捘入門，琴佩劍履充其堂。",
      "先生何年創丹室，寶篆灰寒門牖密。",
      "明窗浄几一爐香，何人會此真消息。",
      "先生何日結草廬，讀盡丹臺紫府書。",
      "有時瞑目坐蒲團，閑即汲水澆園蔬。",
      "妙南老人畫真迹，一枝薜荔纏寒碧。",
      "莫問當年老沈翁，先生默契真端的。",
      "竹鎖菴邊煉藥臺，鷓鴣啼得百花開。",
      "歸去武夷向人說，也曾親詣同原來。",
      "先生此功與此德，不須語句碑諸石。",
      "銘在諸人肺腑間，聞者欲見不可得。",
      "斬新花竹舊煙霞，十洲三島共一家。",
      "有人問著長生事，默默無言指落花。",
      "璚山道人懶成趣，勉强搜索此數句。",
      "明朝鐵笛吹一聲，直入千山萬山去。"
    ],
    "added_time": "2026-01-02 09:46:28"
  },
  {
    "source_file": "poet.song.207000.json",
    "title": "琵琶行",
    "author": "白玉蟾",
    "paragraphs": [
      "長江浩浩送千古，江流不斷魚龍舞。",
      "蘆花荻花愁暮雲，天風吹我客湓浦。",
      "移舟回首思故人，凄然一登琵琶亭。",
      "琵琶亭上秦天遠，琵琶亭下楚江橫。",
      "嗚呼我祖唐少傅，兜率天中已歸去。",
      "客來倚棹問漁翁，香山居士今何處。",
      "冰魂雪魄挽不回，濤山浪屋空崔嵬。",
      "檣烏驚起水鷗睡，遶船明月夜徘徊。",
      "謫官江左秋風慘，江上黄昏月黯黯。",
      "那堪送客聞琵琶，况對怨女不傷感。",
      "洛陽城外蝦撁陵，下有甲妓何娉婷。",
      "花落色衰婚舶客，獨守孤舟伴月明。",
      "手撫琵琶意嗚唈，挑攏撚抹緩復急。",
      "大絃哀哀小絃悲，孤舟嫠婦豈不泣。",
      "霓裳纔歇六么鳴，四絃盡作裂帛聲。",
      "碧落黄泉兩凄苦，幽愁暗恨不堪聽。",
      "凜如猿咽梧桐晚，款若鶑啼春晝暖。",
      "鵾絃轉處如胡笳，宮調彈時若羌管。",
      "江州司馬一斷腸，燈前老淚如雨滂。",
      "老婦低眉嬌滴滴，琵琶掩面羅衣香。",
      "初彈如珠後如縷，一聲兩聲落花雨。",
      "訴盡平生雲雨心，盡是春花秋月語。",
      "羅衣揾淚向人啼，妾是秦樓浪子妻。",
      "流落煙塵歸未得，青樓昔在洛陽西。",
      "今嫁商人豈妾意，一曲蕭騷夜無寐。",
      "秋風吹破居士心，琵琶聲聲墮珠淚。",
      "居士左遷鬰小邦，鼎鼐志願猶未降。",
      "聞其曲聲見其語，萬斛愁腸如秋江。",
      "江花江草廬山下，春江花朝秋月夜。",
      "江風颼颼江水寒，不見長安十年話。",
      "當時風月亦有情，爲伊翻作琵琶行。",
      "居士悲樂似此婦，此婦激發居士情。",
      "居士還朝此婦死，琵琶古聲今已矣。",
      "邦人江上建此亭，古往今來亭下水。",
      "柿葉翻紅楓葉黄，荒煙壓蓬月墮檣。",
      "星霜磨老香山句，香山骨冷今如霜。",
      "亭空江闊情何極，一思古人一歎息。",
      "兩岸黄蘆今畫樓，山水窟中安樂國。",
      "江國凄凉人自愁，香山一去三百秋。",
      "長江不管愁人恨，淚與江波還共流。",
      "九江風月嗟無主，孤月依然幾今古。",
      "江頭愁絕到三更，琵琶不作亦凄苦。",
      "我來適是九世孫，思賢懷古獨銷魂。",
      "悲風如舞琵琶調，哀鳥如歌琵琶絃。",
      "古人去去不復返，孤亭寂寂寒江遠。",
      "琵琶無聲萬艇橫，留得廬山遮醉眼。"
    ],
    "added_time": "2026-01-02 09:46:28"
  },
  {
    "source_file": "poet.song.113000.json",
    "title": "酒爲偷兒所竊",
    "author": "吳芾",
    "paragraphs": [
      "我性苦拙疏，與世不相偶。",
      "平生不如意，往往十八九。",
      "何以遣此懷，頼有樽中酒。",
      "去冬釀碧香，頗不計升斗。",
      "準擬與親朋，興來一聚首。",
      "庶幾牢落中，時時開笑口。",
      "偷兒何好事，一夕負之走。",
      "可惜數十壺，化爲一烏有。",
      "昔聞韋秀才，有酒盜不取。",
      "今我乃致寇，退省良可醜。",
      "無乃造物者，知我疏慵久。",
      "恐我醉時狂，未免自遺咎。",
      "用此警昏迷，意在鞭其後。",
      "顧我雖無知，自愛豈不厚。",
      "從今誓改圖，停此傳杯手。",
      "炷香捧茶甌，閉門清自守。",
      "坐對古聖賢，永作忘年友。"
    ],
    "added_time": "2026-01-02 09:46:55"
  },
  {
    "source_file": "poet.song.102000.json",
    "title": "禪人并化主寫真求贊  其九一",
    "author": "釋正覺",
    "paragraphs": [
      "情謂之外兮言路那通，形殻之外兮模畫那同。",
      "一方明有月，萬簌嘯而風。",
      "其應而妙，其用而沖。",
      "圖星之拱兮周羅而北，流水之向兮曲折而東。"
    ],
    "added_time": "2026-01-02 09:47:27"
  },
  {
    "source_file": "poet.song.102000.json",
    "title": "禪人并化主寫真求贊  其九二",
    "author": "釋正覺",
    "paragraphs": [
      "木石形骸，冰雪肝膽。",
      "一點妙難名，十方機未感。",
      "寒林摇落兮誰捋老虎之鬚，滄海潮乾兮誰探老驪之頷。",
      "默默湛存，昭昭元鑒。",
      "發用也連乾斷坤，緣應也明離暗坎。"
    ],
    "added_time": "2026-01-02 09:47:27"
  },
  {
    "source_file": "poet.song.112000.json",
    "title": "陳漕生辰代楊文作",
    "author": "仲并",
    "paragraphs": [
      "六管陽初復，前宵月尚圓。",
      "長庚俄夢李，崧岳故興宣。",
      "國使新恩數，忠臣夙眷偏。",
      "節龍開遠目，衣繡聳華年。",
      "日月聲名起，風雷號令傳。",
      "自應威動岳，曾是力回天。",
      "相國關中粟，尚書地上錢。",
      "委藏淹府庫，飛輓亂車船。",
      "南獠元歸地，西方正拓邊。",
      "定知新將飽，尤頼我公賢。",
      "赫赫蘭臺舊，飄飄鳳沼仙。",
      "終焉還魏闕，聊爾駐荆川。",
      "曲學聯珠履，非才汙彩牋。",
      "千秋期鶴壽，萬里附鵬鶱。"
    ],
    "added_time": "2026-01-02 09:47:45"
  },
  {
    "source_file": "poet.song.112000.json",
    "title": "耿憲生辰",
    "author": "仲并",
    "paragraphs": [
      "象緯祥光動，門弧瑞氣纏。",
      "秋來孤鶴健，霜近古松堅。",
      "鄰境兵戈盡，新恩雨露偏。",
      "軺車猶問俗，寶带獨優賢。",
      "投筆男兒志，封侯烈士年。",
      "老成端可恃，終冀勒燕然。"
    ],
    "added_time": "2026-01-02 09:47:45"
  },
  {
    "source_file": "poet.song.35000.json",
    "title": "次韵子瞻贈喬道人",
    "author": "劉攽",
    "paragraphs": [
      "昔有仙公項曼都，去家十年若斯須。",
      "還歸壯語驚妻孥，月邊朝拜雖勞軀。",
      "流霞一杯真味腴，世人但怪醫多盧。",
      "不知列仙山澤臞，陰陽變化隨指呼。",
      "日新無窮非故吾，喬公築居近濰都。",
      "交遊洞賓儕爾朱，又言其師奇丈夫。",
      "璞玉粹美名不沽，郎官仕晉更五胡。",
      "我今老病須人扶，衰顔白鬢日已渝。",
      "捐書絕學休守儒，去不爲少猶雙鳬，公能濟我良藥無。"
    ],
    "added_time": "2026-01-02 09:48:03"
  },
  {
    "source_file": "poet.song.228000.json",
    "title": "和鄧講書",
    "author": "釋道璨",
    "paragraphs": [
      "楊柳陰陰水一涯，無邊天地入窗紗。",
      "土階過雨苔生潤，竹逕無人草自花。",
      "聖處工夫期我立，吟邊生活頼成家。",
      "夜來夢泛滄浪水，兩袖清風釣岸沙。"
    ],
    "added_time": "2026-01-02 09:50:26"
  },
  {
    "source_file": "poet.song.217000.json",
    "title": "李璮歸國",
    "author": "宋理宗",
    "paragraphs": [
      "力扶漢鼎頼元勳，泰道宏開萬象新。",
      "聲暨南郊方慕義，恩漸東海悉來臣。",
      "凱書已奏三邊捷，廟算全消萬里塵。",
      "坐致太平今日事，中興寶運喜環循。"
    ],
    "added_time": "2026-01-02 09:50:26"
  },
  {
    "source_file": "poet.song.34000.json",
    "title": "依韵奉和司徒侍中辛亥二月十五日",
    "author": "强至",
    "paragraphs": [
      "去去春光鳥翼過，雲陰風惡更相和。",
      "屢探花信猶全閟，擬借鶑聲肯暫那。",
      "鈴吏事來須緩報，相公賓退正閑哦。",
      "九旬已是中分了，詩酒尤宜併一科。"
    ],
    "added_time": "2026-01-02 09:51:42"
  },
  {
    "source_file": "poet.song.161000.json",
    "title": "題天衣寺",
    "author": "袁說友",
    "paragraphs": [
      "稽山道上多名蹟，萬頃湖光襯山色。",
      "雲蒸霧集累千年，屈指風流幾人物。",
      "平生佳處身曾經，頼此泉石供餘齡。",
      "愛山何惜買山費，明珠不博娉與婷。",
      "我聞天衣最奇絕，萬頃清凉掃煩熱。",
      "持經夜半鳥鼠聽，忽覩金僊起還滅。",
      "把茅從此成開山，法華妙果僧中賢。",
      "當時十詔徵不起，神奇變化泥生蓮。",
      "山神謹護泥封詔，獨有遺風傳內教。",
      "袈裟金縷照琉璃，時放祥光蔽雲物。",
      "我來官守無時閒，著脚未歷城南山。",
      "區區俗眼空自翳，耿耿此意如循環。",
      "我心豈是真如石，慙愧新詩與推激。",
      "自憐未到此山中，想見入山深未得。",
      "要令攻俗如攻城，茲遊約與秋風迎。",
      "吾曹豈辦癡兒事，爲君一醉南湖清。"
    ],
    "added_time": "2026-01-02 09:51:50"
  },
  {
    "source_file": "poet.song.35000.json",
    "title": "夜携賈十五過巨源作",
    "author": "劉攽",
    "paragraphs": [
      "鄙夫開年便四十，白髮垂頤眼眵澀。",
      "不甘老態日見侵，自計多憂諸病集。",
      "待詔侏儒飽欲死，囊空有時都絕粒。",
      "丈夫立氣須激昂，豈能中夜牛衣泣。",
      "朱門貴人那易見，後生美仕尤難挹。",
      "敝裘敗屨欲安往，蹭蹬通衢還獨立。",
      "賈侯游從久不厭，孫君風誼今相入。",
      "由來大瓠矜濩落，尚喜靈珀勤收拾。",
      "暮通水火並鄰居，巷無牛羊時屢及。",
      "泛愛已許金石堅，覺我衰遲情汲汲。",
      "清霜著屋萬瓦明，白月當空北風急。",
      "排門上堂童孺歡，青燈照書簡編緝。",
      "縱談自爾外形骸，虛舟不值呼張翕。",
      "赤桐燒酒傾玉杯，念君屢空此遄給。",
      "葡萄紫熟梨甘津，寒葅盈盤更啜汁。",
      "酒腸雖狹底能足，邂逅歡娛論串習。",
      "百牢九鼎亦盡空，金带玉符誰等級。",
      "三更還家燈火斷，浩氣凝虛榮都邑。",
      "斗杓落北草木死，層冰凝水魚龍蟄。",
      "何時春雷起霖雨，宿雲溫媚天衢濕。"
    ],
    "added_time": "2026-01-02 09:54:42"
  },
  {
    "source_file": "poet.song.113000.json",
    "title": "答客難",
    "author": "吳芾",
    "paragraphs": [
      "我治湖上園，占斷山水窟。",
      "幽事日相關，頗覺無暇逸。",
      "有客來相過，云欲救我失。",
      "謂我雖愛閒，未得居閒術。",
      "衆人役利名，公獨役景物。",
      "固與衆人殊，未免俱汩沒。",
      "孰若淡無營，燕坐一虛室。",
      "百念盡消除，百事付真率。",
      "物來則應之，豈可自攖拂。",
      "客言非不忠，我意客未悉。",
      "萬物仗境生，百果因花實。",
      "我聞洛陽城，名園渾比迹。",
      "至如司馬公，樸素世莫及。",
      "有園號獨樂，晚歲亦加葺。",
      "人心固不同，豈能盡如一。",
      "顧我病且衰，行年將七十。",
      "光景去不留，餘齡那可必。",
      "要當且逍遥，樂此桑榆日。",
      "寧如土木偶，終朝長兀兀。",
      "况有佳山水，茲焉久蟠鬰。",
      "地靈盡發露，一旦爲我出。",
      "若不一領畧，無乃太拘執。",
      "何妨几席間，時與相顧揖。",
      "擇勝把酒杯，搜奇入詩筆。",
      "猶恨景物多，未能盡收拾。",
      "他人視若忙，我心常自佚。",
      "人無所用心，先聖每忿疾。",
      "既不學羣兒，詫仙仍佞佛。",
      "不有博奕乎，爲之猶勝弗。",
      "客既聞斯言，語塞幾若訥。",
      "因爲客書之，聊以誌彷彿。",
      "會須畫成圖，繼取王摩詰。"
    ],
    "added_time": "2026-01-02 09:54:59"
  },
  {
    "source_file": "poet.song.24000.json",
    "title": "和晏相公湖上遇雨",
    "author": "韓維",
    "paragraphs": [
      "公堂日多暇，薄暮遊清池。",
      "孤雲從西來，若與雲蓋期。",
      "急雨亂荷芰，紅綠左右披。",
      "沙禽带濕起，簇簇守前坻。",
      "烟樹晦空曲，蟬聲寂無遺。",
      "殘炎一洗濯，霽影開林西。",
      "禽飛還清波，蟬噪復故枝。",
      "晚槿揚朱華，秋草含碧滋。",
      "篙舟出堤去，微風滿平猗。",
      "卷幔極長望，止見隗與箕。",
      "舉酒無塵情，慨然起遐思。",
      "永懷古先訓，默蹈通介宜。",
      "乃知賢哲心，所得非遊嬉。"
    ],
    "added_time": "2026-01-02 09:55:09"
  },
  {
    "source_file": "poet.song.24000.json",
    "title": "奉和象之夜飲之什",
    "author": "韓維",
    "paragraphs": [
      "淫陰泄爲雨，十日瀉不停。",
      "蓬蒿長四壁，濁潦流縱橫。",
      "嗷嗷鶴群遊，閣閣蛙亂鳴。",
      "端居積幽抱，沈鬰久未平。",
      "是時俯幾望，月魄嚮已盈。",
      "浮雲失四顧，孤輪午亭亭。",
      "微風濯炎熱，衣巾凜餘清。",
      "起我不暇懶，超遥步前庭。",
      "煩憂忽以去，曠如出幽囹。",
      "顧謂汝妻子，速具煎炮烹。",
      "同里四五人，予期得邀迎。",
      "隨時具蔬果，飣餖甘與青。",
      "雖無水陸珍，亦足侑杯觥。",
      "所期在乘興，豈問多品名。",
      "諸君於我厚，匪貌實以情。",
      "從容談笑間，蕩不見府城。",
      "肴來必虛反，觴至無留行。",
      "豈惟清言勝，或以善謔并。",
      "高風揖巢許，曠論齊殤彭。",
      "不知軒冕貴，直以道義榮。",
      "置身豈非德，撫事臨若驚。",
      "上天作陰沴，降水災吾氓。",
      "芒芒郊野外，浩若翻滄溟。",
      "垣廬隨波盡，稼穡安有成。",
      "所聞此害廣，郡國多所更。",
      "吾君急病民，定見寬稅征。",
      "囷廩無蓋藏，何以活鰥𡞦。",
      "我曾不足恤，方以口腹營。",
      "念始昔從學，潛心於六經。",
      "頗知聖人道，要在及蒼生。",
      "胡爲取自足，而不惟其贏。",
      "頑然度歲月，如蛙守坳泓。",
      "中而復自思，此其義所寧。",
      "聖朝盛搜拔，列位羅群英。",
      "晨興朝國門，冠蓋多於星。",
      "呈材必夔稷，抗議皆顛閎。",
      "雙鳬與乘雁，未足關重輕。",
      "奈何不自量，欲以愚自呈。",
      "退之亦有云，其猶進狶苓。",
      "不如且飲酒，茲事未易評。"
    ],
    "added_time": "2026-01-02 09:55:09"
  },
  {
    "source_file": "poet.song.34000.json",
    "title": "依韵奉和司徒侍中元城埽行河",
    "author": "强至",
    "paragraphs": [
      "一鼓千夫下揵聲，缺堤漏穴幾時平。",
      "盤渦倒吸湍流住，巨浸疑浮厚地行。",
      "舉鍤每年勞衆力，治河無策貢愚誠。",
      "頼公自有安邦德，何處風波敢更生。"
    ],
    "added_time": "2026-01-02 09:55:37"
  },
  {
    "source_file": "poet.song.102000.json",
    "title": "禪人并化主寫真求贊  其一三二",
    "author": "釋正覺",
    "paragraphs": [
      "餘雲消於霽虛，片月上於秋壺。",
      "光清岩壑，影現江湖。",
      "類中之異，物中之珠。",
      "虎生三日食牛氣，馬走千里隨母駒。",
      "賞音有以，德隣不孤。"
    ],
    "added_time": "2026-01-02 09:56:23"
  },
  {
    "source_file": "poet.song.184000.json",
    "title": "闡提歌",
    "author": "釋梵琮",
    "paragraphs": [
      "無住著，老禪魔。",
      "歡喜少，惡性多。",
      "三毒花中結苦果，蒺蔾園裡養蜂窠。",
      "說調普賢賣白象，呼喚兒童填黄河。",
      "戲弄南山老虎，踏翻北海滄波。",
      "洗盡佛祖冤，法戰罷干戈。",
      "五千文字拭抹布，一會靈山糞掃籮。",
      "謾將無義語，唱起闡提歌。",
      "調古不堪聽，聲極透巖阿。",
      "能妙轉，絕捫摩。",
      "六用機中抽線，電光影裏攛梭。",
      "織成無縫襖，綉出沒底靴。",
      "三臺舞罷呵呵笑，笑倒多年黑老婆。"
    ],
    "added_time": "2026-01-02 09:56:53"
  },
  {
    "source_file": "poet.song.35000.json",
    "title": "鑿井",
    "author": "劉攽",
    "paragraphs": [
      "旱天雨少官鑿井，鑿深源長水泉冷。",
      "塗人無復觸熱憂，居人况有操瓢幸。",
      "前王扇暍力已勞，後王舞雩功不省。",
      "此功一成千萬年，却願炎日長當天。"
    ],
    "added_time": "2026-01-02 09:56:57"
  },
  {
    "source_file": "poet.song.113000.json",
    "title": "機簡堂自隠靜歸爲萬年主人訪余林下相與道舊因以述懷",
    "author": "吳芾",
    "paragraphs": [
      "吾鄉本仙窟，石井尤奇特。",
      "民物生其間，古來蓋千億。",
      "惟師與我家，所居共阡陌。",
      "少小初無殊，長乃分儒釋。",
      "術業雖不同，於道俱有得。",
      "師爲方外遊，聲價已籍籍。",
      "象教久衰微，頼師振業席。",
      "爐鞴與鉗鎚，信有彌天力。",
      "果續佛慧命，作大善知識。",
      "我雖登禁涂，無功亦無德。",
      "但有憂國心，徒勞竟何益。",
      "掛冠歸林下，面亦無慚色。",
      "知心獨有師，相視笑莫逆。",
      "每思共談玄，傾倒此胸臆。",
      "江浙遥相望，恨不生羽翼。",
      "昨朝忽惠然，得得訪泉石。",
      "一見雙眼明，歡喜幾折屐。",
      "第念我與師，彼此頭顱白。",
      "世路方艱難，老去合休息。",
      "師既歸故鄉，不應復他適。",
      "願言却世緣，來伴我幽寂。",
      "相看成二老，永爲閭里式。"
    ],
    "added_time": "2026-01-02 09:58:51"
  },
  {
    "source_file": "poet.song.113000.json",
    "title": "葉性之有詩紀十五夜之集因用來韵",
    "author": "吳芾",
    "paragraphs": [
      "人生重行樂，樂事古難全。",
      "有如天邊月，多闕還少圓。",
      "又如牛女星，會合動經年。",
      "今夕羣賢集，定知非偶然。",
      "顧我老多病，要路懶著鞭。",
      "年年上章疏，只丐早歸田。",
      "頼天憐此意，得遂性所便。",
      "歸來小西湖，湖水清且漣。",
      "吾廬在其上，可濯仍可沿。",
      "一望興無盡，十里開紅蓮。",
      "風前波渺渺，雨後竹娟娟。",
      "到此百念滅，已是卜終焉。",
      "但恨乏勝侶，使我心懸懸。",
      "今得與公輩，共上泛湖船。",
      "載月娛清夜，同醉壺中天。",
      "雖無管弦奏，雖無羅綺筵。",
      "看此水與月，自足中聖賢。",
      "况復座上客，盡如珠玉聯。",
      "其間有老匠，自舊稱詩仙。",
      "飲散出佳句，爲我寫由拳。",
      "紀此一時勝，付與山水傳。",
      "合當風月夕，更結一笑緣。"
    ],
    "added_time": "2026-01-02 09:58:51"
  },
  {
    "source_file": "poet.song.112000.json",
    "title": "歲久旱喜雨",
    "author": "薛靖",
    "paragraphs": [
      "東南苦亢陽，吳越重罹厄。",
      "流徙罄村墟，入夏地尚赤。",
      "詎無溝中人，矧乃急往役。",
      "頼茲天心慈，弗終閟膏澤。",
      "凱風將雨至，蓬蓬亙昕夕。",
      "水勢千澗呼，雲陰四郊積。",
      "祁祁沾灑均，歡聲遍南陌。",
      "秋秧布有種，萬一償春麥。",
      "相率理長鑱，幸可謀擔石。",
      "我亦歌豳風，憂心庶幾釋。"
    ],
    "added_time": "2026-01-02 09:59:01"
  },
  {
    "source_file": "poet.song.112000.json",
    "title": "望金山用唐人韵",
    "author": "薛靖",
    "paragraphs": [
      "一柱支空立，濤聲春寺聞。",
      "消來巴地雪，飛到潤州雲。",
      "寂寞江山色，縱橫盜賊羣。",
      "不堪形勝裏，北望涕紛紜。"
    ],
    "added_time": "2026-01-02 09:59:01"
  },
  {
    "source_file": "poet.song.2000.json",
    "title": "述懷二首  其二",
    "author": "郭昭乾",
    "paragraphs": [
      "皇皇長安都，赫赫金張第。",
      "車馬競奔趨，窮達在片議。",
      "綺麗世所欣，崇高物恒忌。",
      "何如古逸民，蓬門卧幽閟。"
    ],
    "added_time": "2026-01-02 09:59:17"
  },
  {
    "source_file": "poet.song.2000.json",
    "title": "移家",
    "author": "郭昭乾",
    "paragraphs": [
      "大道夷且長，捷徑自窘步。",
      "借問漫游人，胡爲局紆路。",
      "我馬亦既秣，風雲豈馳騖。",
      "遷喬非所期，舍筏聊自渡。",
      "世途良足吁，更駕循軌度。"
    ],
    "added_time": "2026-01-02 09:59:17"
  },
  {
    "source_file": "poet.song.2000.json",
    "title": "送汝端兄南還兄自詫有仙授異丹故篇中及之",
    "author": "郭昭務",
    "paragraphs": [
      "一榻清風喜共攀，又携姜被惜間關。",
      "虛誇海外千年藥，不借平原十日閒。",
      "鴻雁幾時纔北向，蓴鱸有約竟南還。",
      "野情縱合江南老，春草相期一解顔。"
    ],
    "added_time": "2026-01-02 09:59:17"
  },
  {
    "source_file": "poet.song.2000.json",
    "title": "螺江廟",
    "author": "陳誼",
    "paragraphs": [
      "廟裏杉松蕭颯風，廟前江水碧溶溶。",
      "凭闌不見當時事，落日遠山千萬重。"
    ],
    "added_time": "2026-01-02 09:59:17"
  },
  {
    "source_file": "poet.song.2000.json",
    "title": "酬种放徵君一百韻",
    "author": "王禹偁",
    "paragraphs": [
      "太歲在辛卯，九月萬木落。",
      "是時太陰虧，占云臣道剝。",
      "王生出紫微，譴逐走商洛。",
      "扶親又抱子，迤邐過京索。",
      "弊車載書史，病馬懸囊橐。",
      "西都不敢住，空負香山約。",
      "閿鄉正南路，秦嶺峭如削。",
      "肩輿礙巨石，十步三四却。",
      "妻孥亦徒步，磧礫不容脚。",
      "山店蓋木皮，烟火渾燻灼。",
      "夜深聞贙虎，全家屢驚戄。",
      "山泉何縈回，切冽無橋彴。",
      "卸鞍引羸蹄，解襪事芒屩。",
      "晨瀾髮可鑑，朝涉脛如斮。",
      "商山六百里，天設皆巖崿。",
      "上洛在其中，狴牢曾未若。",
      "逐臣自可死，何必在遠惡。",
      "刺史不我顧，古寺聊淹泊。",
      "卜居雜民甿，致養無精糳。",
      "知道由自寬，有親强爲樂。",
      "側聞种先生，終南卧雲壑。",
      "長沮既躬耕，元禮仍開學。",
      "王績婦未娶，介潔翹孤鶴。",
      "之推母偕隠，教誨脩天爵。",
      "詩情亦嗜酒，道氣不服藥。",
      "田衣剪荷芰，野飯烹茝蒻。",
      "霧豹澤文彩，冥鴻避矰繳。",
      "肯從羔雁聘，唯恐簪裾縛。",
      "如何宋右史，斥鷃議鵰鶚。",
      "玄纁與丹詔，恩禮誠非薄。",
      "仍敕京兆府，敦諭辭恭恪。",
      "先生戀板輿，純孝心堅確。",
      "散髮走烟巒，拜章謝恩渥。",
      "巨材猶在澗，大玉不出璞。",
      "使者遂空迴，軟輪何寂寞。",
      "賢母召徵君，庭責詞嗃嗃。",
      "胡爲事章句，漏名入街郭。",
      "府縣污我山，胥徒噪吾幄。",
      "以茲近聲利，安得成高邈。",
      "誓將徙窮谷，庶可逃喧濁。",
      "先生拜引過，爲壽開樽杓。",
      "陶陶又熙熙，何啻聞竽籥。",
      "人傳到遷客，面目敦慙怍。",
      "器小識不遠，當年事頭角。",
      "遭時得一第，游宦何齷齪。",
      "逐羶甚蚍蜉，鬭耀同𧐔𧕋。",
      "宰邑乏弦歌，諫垣無謇諤。",
      "便蕃朱紫綬，僭忝絲綸閣。",
      "方號騤騤龍，已困狺狺㹱。",
      "待罪始知非，咄哉昧先覺。",
      "一聆高世行，罪髮庸可擢。",
      "忍耻賦三章，塵埃寄寥廓。",
      "明年會恩宥，量移井蛙躍。",
      "靡暇謁南山，征途望西嶽。",
      "黄河波洶湧，白逕苔班駁。",
      "中條圍解縣，五老烟齪齪。",
      "此焉爲郡副，烏敢事隕穫。",
      "籠禽幸未死，尚且謀飲啄。",
      "米呼村婢舂，樵雇山僮斫。",
      "餵馬捽寒蕪，看書爇秋籜。",
      "信口亦吟哦，放心無適莫。",
      "君恩已絕望，人事終難度。",
      "相府一張紙，喚起久屈蠖。",
      "誠知有梁棟，未忍棄榱桷。",
      "五城天上開，三殿雲間卓。",
      "重取故衣冠，籠裹山猱玃。",
      "病翼得風雲，壞牆勞赭堊。",
      "諫官與史氏，舊職聊羈絡。",
      "舉袖拂石螭，凝眸睨金雀。",
      "冥心想前事，一夢何揮矐。",
      "長恐先生聞，倚松成大噱。",
      "關中朋友來，遺我神仙作。",
      "繁華遠客騎，錚鏦美人錯。",
      "古澹啜鉶羹，文雅鏗木鐸。",
      "千言距百韻，旨趣何綽綽。",
      "孰念氣如虹，翻然輕抵鵲。",
      "俊甚麻姑抓，快比屠門嚼。",
      "渾金豈在鎔，尺璧寧施琢。",
      "愈風齊捧檄，忘味同聞樂。",
      "致之向懷袖，日夕芬蘭若。",
      "褒我塵俗韻，鉛刀化干鏌。",
      "同聲必有應，過實還疑謔。",
      "盛夸山中事，雲屋張霞幕。",
      "蘭芽含露採，石髓和煙酌。",
      "巢由泉滌耳，園綺芝盈握。",
      "有時上絕頂，星斗近可摸。",
      "下視塵世人，營營似螶𧎾。",
      "男兒既束髮，出處岐路各。",
      "苟非秉陶鈞，即去持矛槊。",
      "致主比唐虞，安邊如衛霍。",
      "不爾爲逸人，深居返吾樸。",
      "胡然自碌碌，名節日銷鑠。",
      "行年過半世，功業欠圭勺。",
      "無術鑄五兵，使民興錢鎛。",
      "無材統六師，逐寇開沙漠。",
      "空言說王道，肆眼看人瘼。",
      "多慙指佞草，虛效傾心藿。",
      "一覽大雅文，起予亦何博。",
      "况茲山野性，謨畫昧方略。",
      "搔首謝朝簪，行將返耕鑿。"
    ],
    "added_time": "2026-01-02 09:59:17"
  },
  {
    "source_file": "poet.song.171000.json",
    "title": "臞庵書事四首  其四",
    "author": "張鎡",
    "paragraphs": [
      "人生富貴盡浮雲，何必須因不義分。",
      "若有一丘能作主，更慙寇鄧立功勳。"
    ],
    "added_time": "2026-01-02 10:01:38"
  },
  {
    "source_file": "poet.song.239000.json",
    "title": "思則堂先生",
    "author": "文天祥",
    "paragraphs": [
      "白鬚老子宿招提，香積厨邊供晚炊。",
      "借問魚羹何處少，北風安得似南枝。"
    ],
    "added_time": "2026-01-02 10:01:52"
  },
  {
    "source_file": "poet.song.239000.json",
    "title": "高沙道中",
    "author": "文天祥",
    "paragraphs": [
      "三月初五日，索馬平山邊。",
      "疾馳趨高沙，如走阪上圓。",
      "夜行二百里，望望無人煙。",
      "迷途呼不應，如在盤中旋。",
      "昏霧腥且濕，怒飆狂欲顛。",
      "流澌在鬚髮，塵沫滿櫜鞬。",
      "紅日高十丈，方辨山與川。",
      "胡行疾如鬼，忽在林之巔。",
      "誰家苦竹園，其葉青戔戔。",
      "倉皇伏幽篠，生死信天緣。",
      "鐵騎俄四合，鳥落無虛弦。",
      "遶林勢奔軼，動地聲喧闐。",
      "霜蹄破叢翳，出入相貫穿。",
      "既無遁形術，又非縮地僊。",
      "猛虎驅群羊，兔魚落蹄筌。",
      "一吏射中目，頸血僅可濺。",
      "一隸縛上馬，無路脫糾纏。",
      "一廝躪其足，吞聲以自全。",
      "一賓與一從，買命得金錢。",
      "一伻與一校，幸不逢戈鋋。",
      "嗟予何薄命，寄身空且懸。",
      "蕭蕭數竹側，往來度飛韉。",
      "遊鋒幾及膚，怒興空握拳。",
      "跬步偶不見，殘息忽復延。",
      "當其蹙迫時，大風起四邊。",
      "意者相其間，神物來蜿蜒。",
      "更生不自意，如病乍得痊。",
      "須臾傳火攻，然眉復相煎。",
      "一行輒一跌，奔命度平田。",
      "幽篁便自托，仰天坐且眠。",
      "晴曦正當晝，焦腸火生咽。",
      "斷罌汲勺水，天降甘露鮮。",
      "青山爲我屋，白雲爲我椽。",
      "彼草何荒荒，彼水何潺潺。",
      "首陽既無食，陰陵不可前。",
      "便如失目魚，一似無足蚿。",
      "不見道傍骨，委積有萬千。",
      "魂魄親蠅蚋，膏脂飽烏鳶。",
      "使我先朝露，其事亦復然。",
      "丈夫竟如此，吁嗟彼蒼天。",
      "古人擇所安，肯蹈不測淵。",
      "柰何以遺體，糞土同棄捐。",
      "初學蘇子卿，終慕魯仲連。",
      "爲我王室故，持此金石堅。",
      "自古皆有死，義不污腥羶。",
      "求仁而得仁，寧怨溝壑填。",
      "秦客載張祿，吳人納伍員。",
      "季布走在魯，樊期托於燕。",
      "國士急人病，倜儻何拘孿。",
      "彼人莫我知，此恨付重泉。",
      "鵲聲從何來，忽有吉語傳。",
      "此去三五里，古道方平平。",
      "行人漸復出，胡馬覺已還。",
      "回首下山阿，七人相牽連。",
      "東野御已窮，而復加之鞭。",
      "趼足如移山，携持姑勉旃。",
      "行行重狼顧，常恐追騎先。",
      "揚州二游手，面目輕且儇。",
      "自言同脫虜，波波口流涎。",
      "白日各持梃，其來何翩翩。",
      "奴輩殊無聊，似欲爲鷹鸇。",
      "逡巡不得避，默默同寒蟬。",
      "道逢採樵子，中流得舟船。",
      "竹畚當安車，六夫共赬肩。",
      "四肢與百骸，屈曲如杯棬。",
      "路人心爲惻，從者皆涕漣。",
      "星奔不可止，暮達城西阡。",
      "饑卧野人廬，藉草爲針氈。",
      "詰朝從東渡，始覺安且便。",
      "人生豈無難，此難何迍邅。",
      "重險復重險，今年定何年。",
      "聖世基岱嶽，皇風扇垓埏。",
      "中興奮王業，日月光重宣。",
      "報國臣有志，悔往不可湔。",
      "臣苦不如死，一死尚可憐。",
      "堂上太夫人，鬢髮今猶玄。",
      "江南昔卜宅，嶺右今受廛。",
      "首丘義皇皇，倚門望惓惓。",
      "波濤避江介，風雨行淮堧。",
      "北海轉萬折，南洋泝孤騫。",
      "周游大夫蠡，放浪太史遷。",
      "倘復游吾盤，終當耕我綿。",
      "夫人生於世，致命各有權。",
      "慷慨爲烈士，從容爲聖賢。",
      "稽首望南拜，著此泣血篇。",
      "百年尚哀痛，敢謂事已遄。"
    ],
    "added_time": "2026-01-02 10:01:52"
  },
  {
    "source_file": "poet.song.239000.json",
    "title": "至高沙",
    "author": "文天祥",
    "paragraphs": [
      "江南自好築金臺，何事風花墮向淮。",
      "若使兩遭豺虎手，而今玉也有誰埋。"
    ],
    "added_time": "2026-01-02 10:01:52"
  },
  {
    "source_file": "poet.song.239000.json",
    "title": "發高沙  其一",
    "author": "文天祥",
    "paragraphs": [
      "曉發高沙卧一航，平沙漠漠水茫茫。",
      "舟人爲指荒烟岸，南北今年幾戰場。"
    ],
    "added_time": "2026-01-02 10:01:52"
  },
  {
    "source_file": "poet.song.239000.json",
    "title": "發高沙  其二",
    "author": "文天祥",
    "paragraphs": [
      "城子河邊委亂尸，河陰血肉更稀微。",
      "太行南北燕山外，多少遊魂逐馬蹄。"
    ],
    "added_time": "2026-01-02 10:01:52"
  },
  {
    "source_file": "poet.song.102000.json",
    "title": "禪人并化主寫真求贊  其一五七",
    "author": "釋正覺",
    "paragraphs": [
      "眼深眉長，口闊面黄。",
      "秋月破夜色，古澗含秋光。",
      "念萌自得出沒像，功轉不落偏正方。",
      "拈起能來應機用，者回觸處露堂堂。"
    ],
    "added_time": "2026-01-02 10:01:59"
  },
  {
    "source_file": "poet.song.35000.json",
    "title": "櫻桃",
    "author": "劉攽",
    "paragraphs": [
      "中庭兩櫻桃，枝葉密相對。",
      "蟠根不十年，不能開花如繡蓋。",
      "前人費力後人賞，曩日春風今日在。",
      "世間萬事或如此，富貴功名豈無待。",
      "共知韶光過眼疾，霞紅雪白不足頼。",
      "繁華及時數快飲，鳥散蜂飛無所悔。"
    ],
    "added_time": "2026-01-02 10:01:59"
  },
  {
    "source_file": "poet.song.34000.json",
    "title": "病中漫呈師朴學士",
    "author": "强至",
    "paragraphs": [
      "初春抱病涉新秋，叩遍醫門廢歷酬。",
      "小子幸災因語怪，老夫委命獨忘憂。",
      "情知仕路多猜險，頼有君家共戚休。",
      "藥裹關心詩興在，未應風月廢吟搜。"
    ],
    "added_time": "2026-01-02 10:02:22"
  },
  {
    "source_file": "poet.song.34000.json",
    "title": "依韵奉和司徒侍中壬子九日",
    "author": "强至",
    "paragraphs": [
      "虛堂飛閣席頻移，肯對茱萸憶賜枝。",
      "詩集元精尤唱絕，歌翻新曲更相宜。",
      "登臨晚日曾誰怨，醉倒秋風不自知。",
      "一種孤根輸老菊，明年猶得傍東蘺。"
    ],
    "added_time": "2026-01-02 10:02:22"
  },
  {
    "source_file": "poet.song.229000.json",
    "title": "謝毛子文見壽",
    "author": "馬廷鸞",
    "paragraphs": [
      "編排老朽我爲魁，綠鬢朱顔可得迴。",
      "周雅輟吟悲顧復，楚騷長嘆誦恢台。",
      "鴻飛滅沒孤身在，燕逐炎凉幾客來。",
      "苜宿黎祁湯餠供，一澆眊矂强持盃。"
    ],
    "added_time": "2026-01-02 10:02:35"
  },
  {
    "source_file": "poet.song.161000.json",
    "title": "沈無隠國正惠殿廬所賜香茶",
    "author": "袁說友",
    "paragraphs": [
      "公論歸吾黨，平生只故人。",
      "近書時遣况，舊雨日相親。",
      "茶輟閩山貢，香分御府珍。",
      "須公文石陛，回首霅溪濱。"
    ],
    "added_time": "2026-01-02 10:02:50"
  },
  {
    "source_file": "poet.song.2000.json",
    "title": "七夕",
    "author": "王禹偁",
    "paragraphs": [
      "去年七月七，直廬閑獨坐。",
      "西日下紫微，東窗暈青瑣。",
      "露柳蜩忽鳴，風簾燕頻過。",
      "寂寂紅藥階，槿花開一朵。",
      "時清無詔誥，性澹忘物我。",
      "兀然何所營，橫枕通中卧。",
      "夢入無何鄉，蛺蝶甚幺麽。",
      "孰謂處深嚴，自得放慵惰。",
      "中官傳宣旨，御詩令屬和。",
      "驚起儼衣冠，拜舞蒼苔破。",
      "逸翰龍蛇走，雅調金石播。",
      "洋洋百世音，乃賡强牽課。",
      "暮隨丞相出，自謂天上墮。",
      "歸來備乞巧，酒肴間瓜果。",
      "海物雜時味，羅列繁且夥。",
      "家人樂熙熙，兒戲舞娑娑。",
      "寵辱方若驚，倚伏忽成禍。",
      "九月謫商於，羈縻復窮餓。",
      "鳳儀困鴟嚇，驥足翻鼈跛。",
      "山城已僻陋，旅舍甚叢脞。",
      "夏旱麥禾死，春霜花木挫。",
      "吾親極衰耄，吾命何轗軻。",
      "稚子啼我前，孺人病我左。",
      "玄髮半凋落，紫綬空垂拖。",
      "客計魚脫泉，年光蟻旋磨。",
      "昨夜枕簟凉，西郊忽流火。",
      "河漢勢清淺，牛女姿婀娜。",
      "商土本磽瘠，商民久勞癉。",
      "霜旱固不支，水潦復無柰。",
      "居人且艱食，行商不通貨。",
      "郡小數千家，今夕唯愁呵。",
      "吾兒索來禽，傾市得一顆。",
      "舉家成大笑，愁眉略舒軃。",
      "自念一歲間，榮辱兩偏頗。",
      "頼有道依據，故得心安妥。",
      "窮乎止旅人，達也登王佐。",
      "匏瓜從繫滯，糠粃任揚簸。",
      "批鳳不足言，失馬聊自賀。",
      "委順信吾生，無可無不可。"
    ],
    "added_time": "2026-01-02 10:03:36"
  },
  {
    "source_file": "poet.song.171000.json",
    "title": "送客至無相蘭若歸過慈雲嶺小憩崇壽寺書所見十首  其九",
    "author": "張鎡",
    "paragraphs": [
      "亭橋兩面看芙蕖，靜數波間小隊魚。",
      "碧幛彎環遮去路，凈天終待此同居。"
    ],
    "added_time": "2026-01-02 10:03:41"
  },
  {
    "source_file": "poet.song.46000.json",
    "title": "書黄筌畫翎毛花蝶圖二首  其一",
    "author": "蘇軾",
    "paragraphs": [
      "短翎長喙喜喧卑，曳練雙翔亦自奇。",
      "頼有黄鸝鬬嬛好，獨依蘚石立多時。"
    ],
    "added_time": "2026-01-02 10:04:12"
  },
  {
    "source_file": "poet.song.103000.json",
    "title": "覓蠹椽",
    "author": "高登",
    "paragraphs": [
      "顧影低徊祇自憐，怕寒時聳作詩肩。",
      "全家食粥已數月，坐客無氈今幾年。",
      "君劈槽燒當止酒，我和琴爨况無絃。",
      "雪中送炭從來事，况爾羈躬覓蠹椽。"
    ],
    "added_time": "2026-01-02 10:04:29"
  },
  {
    "source_file": "poet.song.194000.json",
    "title": "仙谷詞送別西憲楊少卿奉祠東歸",
    "author": "程公許",
    "paragraphs": [
      "攬飛雲兮遐思，軼迅飈兮流目。",
      "涪之水兮渺瀰，祕殊境兮仙谷。",
      "彼僊谷兮何有，辟埃氛兮泬寥。",
      "森幽篁兮擁翠，蓊嘉栢兮相樛。",
      "路窈窕兮山盤紆，田可稼兮谿可漁。",
      "谷中人兮歸何時，霧冥冥兮雨霏霏。",
      "人心洪濤兮衝君航，世途羊腸兮隤君馬。",
      "盍舍策兮停橈，聊相羊兮田野。",
      "蘭室兮蕙裯，鶴舞兮猿嗥。",
      "君歸來兮何樂，澹無取兮焉求。",
      "敷床兮千萬軸，問何如兮嶽之麓。",
      "慨視世兮搶攘，忍潔身兮幽獨。",
      "谷中人兮無淹留，靄膚寸兮澤九州。",
      "芳菲菲兮未沫，期歲晚兮逍遥。"
    ],
    "added_time": "2026-01-02 10:04:34"
  },
  {
    "source_file": "poet.song.194000.json",
    "title": "撰先伯桂隠先生哀詞",
    "author": "程公許",
    "paragraphs": [
      "丹山之巖兮阻且深，丹山之雲兮閟其霖。",
      "中有姝兮靜處，冠岌峨兮瑶簪。",
      "方轍兮坎滯，聊返轡兮穹林。",
      "辛夷兮爲屋，芷幄兮蘭衾。",
      "世與我兮異好，不可揉兮精金。",
      "信有味兮恬漠，亦何怨兮寡朋。",
      "猿嗥兮鶴憤，鳥悲兮蛟吟。",
      "忽西崦兮墮日，急響絕兮玉琴。",
      "載營魄兮焉逝，空桂枝兮蕭森。",
      "朔風兮陵厲，白晝兮多陰。",
      "素車兮丹旐，曷返兮遥岑。",
      "天高兮地厚，古往兮來今。",
      "彼達觀兮超曠，奚死生兮愛憎。",
      "四方兮上下，杳眇兮莫尋。",
      "鶴歸兮何日，瑶草碧兮勞我心。",
      "涕浪浪兮霑襟，君無滯兮遠淫。",
      "歸來兮娛樂，故山兮崚嶒。"
    ],
    "added_time": "2026-01-02 10:04:34"
  },
  {
    "source_file": "poet.song.194000.json",
    "title": "安人趙氏哀詞",
    "author": "程公許",
    "paragraphs": [
      "商飈之蕭瑟兮，百草莽其披離。",
      "何深林之敷蕙兮，藹芳華其不虧。",
      "物有生而專媺兮，豈伊人而不然。",
      "閴濬房其窈窕兮，非從夫將孰稱賢。",
      "媚璇源之駛瀏兮，四僊之峰其𡽱嶪。",
      "衮衣藹其碩膚兮，笄珈配之煒曄。",
      "有齋季女淑且明兮，天作之對奚苟求。",
      "懿玉屏之有孫兮，嗣寬閒之潔修。",
      "面嘉命其必敬戒兮，庶幾君子之好逑。",
      "歌福履之將兮，詠室家之宜。",
      "敝屣珠玉吾何有兮，佩禮義而服書詩。",
      "顧俗好之騖榮兮，得則盈而失則沮。",
      "媺君子其獨不羣兮，期百歲而偕處。",
      "夫何孤鸞一朝而舞鏡兮，悼亡賦而鬢霜。",
      "念天秩之有典兮，幽明離隔其忍忘。",
      "冷辟邪而燼絕兮，疊旁行其蛛蟊。",
      "耿松岡之夜月兮，尚欣欣以從舅姑之遊。",
      "悼人命其孰司兮，參大衍其非夭。",
      "信流芳之未沫兮，豈獨華髮而曰壽。",
      "苟天理之可恃兮，君子之步其丹霄。",
      "湯沐大國日可冀兮，尚足慰芳魂於一丘。"
    ],
    "added_time": "2026-01-02 10:04:34"
  },
  {
    "source_file": "poet.song.194000.json",
    "title": "明禋進戒詩",
    "author": "程公許",
    "paragraphs": [
      "於赫圓宰，視聽自民。",
      "惟聖能饗，非德莫親。",
      "乃眷炎宋，受命以仁。",
      "十有三葉，涵海毓春。",
      "德厚流光，施及吾君。",
      "歷數有歸，兆協大橫。",
      "性篤孝恭，天縱睿神。",
      "思皇帝統，積累艱勤。",
      "譬彼菑田，是播是耘。",
      "遺大朕躬，曷其敢寧。",
      "嗣訓九年，端拱嚴宸。",
      "權綱復歸，如日宣精。",
      "姦憸投荒，耆哲揚廷。",
      "與物更始，三載惟寅。",
      "宗祀戒期，歷吉中辛。",
      "孚號萬方，以肅先庚。",
      "飭我玉幣，潔我粢盛。",
      "秋霖淫泆，俄浹六旬。",
      "法宮祗懼，虔祈百靈。",
      "爐沉未燼，如谷應聲。",
      "飈籟號起，霧祲歛昏。",
      "凡百執事，肄習彬彬。",
      "戊辰齋居，彌竭精純。",
      "昧旦盛服，天仗肅陳。",
      "爰趨殊庭，溯瞻九閎。",
      "眷我道祖，凝神窈冥。",
      "濬發靈源，流福無垠。",
      "旋蹕清廟，感惻蒿焄。",
      "端冕對越，秉心著存。",
      "暨入禰室，有涕其零。",
      "僾若有見，愾如有聞。",
      "景緯陸離，瑞靄輪囷。",
      "乃備法駕，玉軑金輪。",
      "蒼龍載驅，和鸞鏘鳴。",
      "黄纛晅晝，翠蕤梢雲。",
      "還復齋寢，以須肇禋。",
      "重屋啟邃，八牖徹扃。",
      "秸席純敷，蠟炬交熒。",
      "金石森列，豆籩苾芬。",
      "有雨其𩃎，激電震霆。",
      "先事以戒，升奠而停。",
      "皇心益祗，惕若持盈。",
      "上帝降鑒，富媼式憑。",
      "二后嚴配，五帝侍軒。",
      "陛級陟降，食飲樂欣。",
      "禮儀既備，廷列九賓。",
      "宣旨輟賀，免御端門。",
      "天降威靈，寧不震驚。",
      "省咎宸扆，肆眚八紘。",
      "相古肆祀，酒冽牡騂。",
      "託物薦忱，惟德之馨。",
      "玉带之圖，奉高所營。",
      "蓋第圜水，入自崑崙。",
      "辯說踳駁，舛厥本源。",
      "若稽皇祐，裁自帝尊。",
      "合祛參侑，不凟不煩。",
      "維時泰和，穆穆迓衡。",
      "尚勞聖慮，抑加鴻名。",
      "制詔辠己，千古日星。",
      "其在於今，履運艱屯。",
      "經躔錯度，水旱洊臻。",
      "寇盜虔劉，公私窶貧。",
      "國論轇轕，政條放紛。",
      "所宜急急，補壞支傾。",
      "皇帝明哲，問學日新。",
      "夔夔翼翼，是究是詢。",
      "廣內九重，方丈八珍。",
      "采翠眩轉，尊罍溢醇。",
      "皇情泊然，堯采若顰。",
      "沓來封章，敷列典墳。",
      "旰不遑食，坐或達晨。",
      "雖躬其劬，未凝厥勳。",
      "因饗而思，咎證之頻。",
      "天誘帝衷，躋之乾淳。",
      "天啟神斷，旋乾轉坤。",
      "抵龜蔽志，敭號列紳。",
      "若古有訓，股肱惟人。",
      "進退以禮，艱哉選掄。",
      "匪余則私，弛弛必更。",
      "皤皤一老，爲世重輕。",
      "毋徐其驅，擾我心旌。",
      "奚蠹莫理，奚墜莫撐。",
      "孰枉而陟，孰賢而湮。",
      "孰道之同，而返丘園。",
      "遲汝之來，秉我化鈞。",
      "莫莫葛藟，芘其本根。",
      "有來贊祼，麟趾振振。",
      "時庸展親，金帛脤膰。",
      "慨昔急難，在原脊令。",
      "豈不爾矜，義或奪恩。",
      "盍考故實，以厚人倫。",
      "言路之闢，公論以信。",
      "誰窒其來，歲久積堙。",
      "亦既疏瀹，源清則亨。",
      "毋厭其鯁，而其佞言。",
      "藥石我愛，醪醴我醒。",
      "好惡之岐，治忽以分。",
      "民亦勞止，魴尾其赬。",
      "託之守宰，爾撫爾循。",
      "邊以警聞，皇皇算緡。",
      "吏緣爲姦，星火急征。",
      "慨彼嘉殖，耗於螣螟。",
      "戢貪禁苛，前令蓋申。",
      "祁祁中原，百年荆榛。",
      "天狼耀芒，較昔則獰。",
      "摲我邊關，殲我邊氓。",
      "汔可小休，亦人之情。",
      "儻得少暇，修其政刑。",
      "毋寧翫愒，以縱鯨吞。",
      "維是四端，急甚救焚。",
      "天何言哉，警戒諄諄。",
      "仁愛之心，與父母均。",
      "皇帝曰咨，爾公爾卿。",
      "其左右我，以經以綸。",
      "鼎雉申儆，中興有殷。",
      "雲漢懼災，王化復行。",
      "維思無邪，負扆有銘。",
      "敢不參倚，日省吾身。",
      "我闕汝規，毋我逢迎。",
      "淵冰虎尾，始終一誠。",
      "神示神考，寧不我聽。",
      "百臣司蕝，虔恭駿奔。",
      "跪誦祝冊，如帝其聆。",
      "式稽周頌，進戒九閽。",
      "敬之敬之，毋圯於成。",
      "海深岳崇，不廢涓塵。",
      "圖易於艱，渝險而平。",
      "天錫帝壽，如古大椿。",
      "天祚景運，萬億子孫。",
      "臣雖不敏，知力於文。",
      "泚筆以俟，矢歌維清。"
    ],
    "added_time": "2026-01-02 10:04:34"
  },
  {
    "source_file": "poet.song.194000.json",
    "title": "遊靈隠寺",
    "author": "程公許",
    "paragraphs": [
      "夙好在巖壑，强持縛纓簪。",
      "野性當奈何，惝恍如驚麕。",
      "京華百萬家，𧥄𧥄瓦疊鱗。",
      "海氣蕩煩暑，作威凌轢人。",
      "湖山招我來，九里松風清。",
      "稽首靈鷲山，西瞻目若營。",
      "云何一峰碧，飛來如羽輕。",
      "俗見囿畛域，達觀渺沙塵。",
      "不見毗耶離，示病老浄名。",
      "古掌斷世界，猶如陶家輪。",
      "竺慧去不返，雪猿呼莫聞。",
      "斯言誰與證，萬壑空烟雲。",
      "老禪法龍象，談麈紛縱橫。",
      "萍蓬萬里外，繾綣猶鄉情。",
      "齋盂乳鋪玉，茗椀花糝瓊。",
      "兩腋扶清風，取意巖壑行。",
      "冷泉掬清泚，五峰凌崢嶸。",
      "真賞味無味，內觀湛空明。",
      "可能一枝筇，雲水自由身。",
      "永愧隠峰老，勇決拂衣巾。"
    ],
    "added_time": "2026-01-02 10:04:34"
  },
  {
    "source_file": "poet.song.35000.json",
    "title": "熙州行",
    "author": "劉攽",
    "paragraphs": [
      "自胡請盟供貢職，關西二紀剽兵革。",
      "胡人歲來受金帛，地雖國本常不惜。",
      "帝家將軍勇無敵，謀如轉圜心匪席。",
      "精神動天天不隔，鑿空借籌皆碩畫。",
      "賈生屬國試五餌，買臣朔方發十策。",
      "偏師倏然盡西海，一月三捷猶餘力。",
      "百蠻解辮慕冠带，五郡掃地開城壁。",
      "葱嶺陂陀蒲類深，回笑秦并與禹績。",
      "尚書論功易等差，御史行封自明白。",
      "武功貤爵十萬金，徹侯印組丈二尺。",
      "奮行過望理自爾，少從進熟來無極。",
      "憶昔漢武開西域，天下騷然苦征役。",
      "哀痛輪臺置肥美，割棄造陽損斗僻。",
      "豈知洮河宜種稻，此去凉州皆白麥。",
      "女桑被野水泉甘，吳兒力耕秦婦織。",
      "行子雖爲萬里程，居人坐盈九年食。",
      "熙州歡娛軍事息，天王聖明丞相直。"
    ],
    "added_time": "2026-01-02 10:05:03"
  },
  {
    "source_file": "poet.song.229000.json",
    "title": "屺瞻拜墓  其一",
    "author": "馬廷鸞",
    "paragraphs": [
      "老誦劬勞易感傷，一年一度拜金塘。",
      "食蓮正憶慈顔遠，毀璧新增苦淚滂。",
      "松蠹穹林成禿帚，草荒高冢蔽幽篁。",
      "山哀浦思愁余極，陣陣溪風葉葉黄。"
    ],
    "added_time": "2026-01-02 10:05:42"
  },
  {
    "source_file": "poet.song.229000.json",
    "title": "宿屺瞻夜賦  其二",
    "author": "馬廷鸞",
    "paragraphs": [
      "六十年前我已孤，嬰兒抱母泣呱呱。",
      "昊天罔極幽明隔，良月就盈今昔殊。",
      "雲塞斷行悲獨鴈，風林反哺感羣烏。",
      "澄江只似洹河水，一碧寒泓照白鬚。"
    ],
    "added_time": "2026-01-02 10:05:42"
  },
  {
    "source_file": "poet.song.195000.json",
    "title": "淳祐七年丁未十一月朔蔡久軒自江東提刑歸抵家時三館諸公以風霜隨氣節河漢下文章分韻賦詩送別得隨字",
    "author": "王撝",
    "paragraphs": [
      "嵯峨武夷山，中有梁棟姿。",
      "鳳凰鳴高崗，隠見視其時。",
      "孰若阿房宮，下容五丈旗。",
      "孰奏簫韶樂，和聲召來儀。",
      "才大古難用，論高人先知。",
      "晦翁千載人，源流有餘師。",
      "衣傳正大學，時吐蹇諤辭。",
      "國步方險艱，憂端終南齊。",
      "袖有濟時策，真言琅玕披。",
      "忠嘉許稷契，不事激與隨。",
      "辯論黼座側，聽納天顔怡。",
      "林林陛楯郎，相顧胥嘆咨。",
      "中有張萬福，拜賀太平基。",
      "正頼中流柱，障瀾使東之。",
      "胡爲勇於去，神龍不容覊。",
      "平生廉靖操，爲國張四維。",
      "西風送漢節，凜凜生霜威。",
      "皇華馳周隰，晝錦輝繡衣。",
      "清臺占二星，今夕躔已移。",
      "江右九州地，俗弊民已疲。",
      "高褰赤帷裳，下照及隠微。",
      "刑清民乃服，莠除苗始滋。",
      "烹鮮戒政擾，漏魚寧網稀。",
      "要令珥筆俗，洗心學書詩。",
      "更令佩犢子，竭力事耘耔。",
      "鄱江歇瀾波，貫索韜光輝。",
      "丕變東楚俗，若咏洙泗涯。",
      "小試大儒效，泰山一毫釐。",
      "寧如立本朝，措世復雍熙。",
      "無容孔席暖，佇興宣室思。",
      "歸來納絳節，平步登黄扉。",
      "富貴推不去，乘留復奚疑。"
    ],
    "added_time": "2026-01-02 10:05:50"
  },
  {
    "source_file": "poet.song.217000.json",
    "title": "梅花七律  其一",
    "author": "張道洽",
    "paragraphs": [
      "夜月輕描玉樣身，枉拚心力喚真真。",
      "藤牀幾度勞清夢，竹屋相看是故人。",
      "玉雪襟期惟我共，金蘭氣味更誰親。",
      "一清頼有天知己，多少春花逐後塵。"
    ],
    "added_time": "2026-01-02 10:06:28"
  },
  {
    "source_file": "poet.song.24000.json",
    "title": "泛汝聯句",
    "author": "韓維",
    "paragraphs": [
      "平居厭城郭，具舟泛清汝。",
      "藍光一水遠，鐵色兩崖古。",
      "日華動中流，沙紋亂前渚。",
      "湍鳴達公橋，草綠襄王墓。",
      "園英擁流沫，風葉墮殘雨。",
      "停橈弄山泉，扶杖過花塢。",
      "澄潭數亂石，斷石橫顛樹。",
      "泳波魚鬣舒，闖穴蛙首怒。",
      "衝雲一雁遠，唼荇群鷗聚。",
      "村間桑柘春，川闊牛羊暮。",
      "回頭綠樹失，卷幔青峰露。",
      "尋幽恣盤桓，泊淺屢回互。",
      "靈草不知名，珍禽啼在處。",
      "夕陽散鳴鳩，荒阡拱游兔。",
      "挽纜謠歌童，簪花立田婦。",
      "高歌客自如，歸涉人相負。",
      "青蒲戢戢生，紫燕翩翩度。",
      "雲烟波底明，井邑林外睹。",
      "欣逢閭里舊，愧乏鷄黍具。",
      "抰水薦抸鱗，掘石羞山茹。",
      "繞塘梅實綠，冒桂禽殻素。",
      "我巾聊一頹，石榼煩屢注。",
      "朱櫻出芳林，紫笋侑雕俎。",
      "高篇爛珠璧，至樂謝鐘鼓。",
      "嗟予性本隘，於世事皆魯。",
      "便欲棄簪裳，歸去事田圃。",
      "肆意山水樂，脫身塵埃苦。",
      "此適誠足尚，斯言未宜遽。",
      "聖神拱巖廟，賢俊畢珪組。",
      "如君之所懷，於時當有補。",
      "高文贊皇猷，大論寧國步。",
      "無爲五斗卑，遂屈萬里舉。",
      "明心在知己，汗顔愧虛譽。",
      "時方索大鼎，胡爲炫康瓠。",
      "富貴固衆欲，非望久自阻。",
      "聖賢有遺言，戮力期共赴。",
      "嘗聞曰中庸，曾不滯出處。",
      "進當澤生民，退則守環堵。",
      "所求義與比，要在身不污。",
      "願無廢吾言，於道其可庶。"
    ],
    "added_time": "2026-01-02 10:06:44"
  },
  {
    "source_file": "poet.song.207000.json",
    "title": "酌月亭",
    "author": "白玉蟾",
    "paragraphs": [
      "夜深花前月落酒，花前舉酒月在手。",
      "一杯嚥下月一團，併把青天都吸了。",
      "酒沃詩腸猶醺醺，月乃渺渺深入雲。",
      "從知我醉認不真，所嚥只是兔魄蟾蜍精。",
      "天又領月盃中走，月還把天杯中攪。",
      "臨風酌盡我欲眠，一聲雞唱千山曉。"
    ],
    "added_time": "2026-01-02 10:06:45"
  },
  {
    "source_file": "poet.song.207000.json",
    "title": "觀魚歌",
    "author": "白玉蟾",
    "paragraphs": [
      "君不見東海有鯉釣不上，馮夷翻江春浩蕩。",
      "漁者歸舟載月明，一聲雷震桃花浪。",
      "又不見北溟有鯤能吞舟，浪屋濤山相拍浮。",
      "忽朝擊水三千里，九萬扶摇吳葉秋。",
      "道人放浪游太乙，一泓寒玉浸春碧。",
      "十丈晴波何浄明，百尾巨魚自跳躑。",
      "錦鱗鐵鬣紅玉鬐，珠齒冰腮紫金脊。",
      "綠玻瓈裏飛璚梭，碧琉璃中擲金尺。",
      "吾疑漢室曾漏網，否則禹門曾點額。",
      "釣臺千古松風寒，渭水一竿霜月白。",
      "子産之意徒洋洋，庚氏之呼可策策。",
      "有時聽琴躍水心，有時認履伏池側。",
      "古人觀棠有何心，今朝鑑止輸閑客。",
      "群魚群魚聽我語，太乙真人在何許。",
      "尚埋頭角守污池，不展爪牙上星渚。",
      "種成紅杏不騎去，留向人間作霖雨。"
    ],
    "added_time": "2026-01-02 10:06:45"
  },
  {
    "source_file": "poet.song.207000.json",
    "title": "問月臺蘇竹莊同賦",
    "author": "白玉蟾",
    "paragraphs": [
      "千山萬山翠交鎖，何處瑶臺天上墮。",
      "臺前吟久忽登樓，樓前開窗天入座。",
      "留天且莫放天歸，問天明月來幾時。",
      "青天推月上雲表，使我對月自問之。",
      "試問月中玉妃子，人言羿妻無乃是。",
      "夜夜清風爲作媒，欲把冰姿嫁誰氏。",
      "桂子婆娑今幾秋，蘂宮珠殿何年修。",
      "吳剛執斧胡不休，玉兔銀蟾猶更留。",
      "我聞明皇排空聽，又聞李白騎鯨水中捉。",
      "至今天上弄銀盤，依舊萬星攢碧落。",
      "但見一輪月在天，如何千江千月圓。",
      "月還似水水似月，千眼所見皆同然。",
      "今方得月爲詩侶，月亦有情但無語。",
      "延月不久月竟歸，我欲乘風游玉宇。"
    ],
    "added_time": "2026-01-02 10:06:45"
  },
  {
    "source_file": "poet.song.207000.json",
    "title": "贈畫魚者",
    "author": "白玉蟾",
    "paragraphs": [
      "昔日僧繇所畫魚，三十六鱗依翠蒲。",
      "徐高畫中多畫魚，鼓鱗揚鬣今爲圖。",
      "古人妙畫猶不朽，今人妙處古未有。",
      "郭丹青者冠古今，天下畫魚第一手。",
      "畫到妙處手應心，心匠巧甚機智深。",
      "紙上溶溶一溪水，放出鰷鱨二三尾。",
      "金鱗錦鬣紅玉鬐，圉圉洋洋戲波裏。",
      "小魚如針同隊行，噞喁水面隨風萍。",
      "擲頭掉尾浮沉勢，三聚二散游躍意。",
      "筆分濃淡計萬鱗，劃鬚點眼勻墨痕。",
      "狀如拋尺量波練，復似穿梭擲水紋。",
      "宛然鱍鱍巢青藻，漁翁未釣先吹火。",
      "壁上魚躍水不流，稚子睥睨敲針釣。",
      "君今畫到入神處，此畫一出聲尤著。",
      "魚雖無腸有活意，玉波浸荇澄寒渚。",
      "深恐後夜或雷雨，化作龍飛禹門去。"
    ],
    "added_time": "2026-01-02 10:06:45"
  },
  {
    "source_file": "poet.song.207000.json",
    "title": "雲游歌",
    "author": "白玉蟾",
    "paragraphs": [
      "雲游難，雲游難，萬里水煙四海寬。",
      "說著這般滋味苦，教人怎不鼻頭酸。",
      "初別家山辭骨肉，腰下有錢三百足。",
      "思量尋師訪道難，今夜不知何處宿。",
      "不覺行行三兩程，人言此地是漳城。",
      "身上衣裳典賣盡，路上何曾見一人。",
      "初到孤村宿孤館，鳥啼花落千林晚。",
      "明朝早膳又起行，只有隨身一柄傘。",
      "漸漸來來興化軍，風雨蕭蕭欲送春。",
      "惟一空自赤毿瑉，囊中尚有三兩文。",
      "行得艱辛脚無力，滿身瘙痒都生蝨。",
      "茫然到此赤條條，思欲歸鄉歸未得。",
      "爭奈旬餘守肚饑，埋名隠姓有誰知。",
      "來到羅源興福寺，遂乃捐身作僕兒。",
      "初作僕時未半月，復與僧主時作別。",
      "火雲飛上支提峰，路上石頭如火熱。",
      "炎炎畏日正燒空，不堪赤脚走途中。",
      "一塊肉山流出水，豈曾有扇可摇風。",
      "且喜過除三伏暑，蹤跡于今復劍浦。",
      "真箇徹骨徹髓貧，荒郊一夜梧桐雨。",
      "黄昏四顧淚珠流，無笠無簑愁不愁。",
      "偎傍茆簷待天曉，村翁不許住簷頭。",
      "聞說建寧人好善，特來此地求衣飯。",
      "耳邊但聞慚愧聲，阿誰可具慈悲眼。",
      "憶著從前富貴時，低頭看鼻皺雙眉。",
      "家家門首空舒手，那有一人憐乞兒。",
      "福建出來到龍虎，上清宮中謁宮主。",
      "未相識前求掛搭，知堂嫌我身繿縷。",
      "恰似先來到武夷，黄冠道士叱駡時。",
      "些兒餿飯冷熟水，道我孤寒玷辱伊。",
      "江之東西湖南北，浙之左右接西蜀。",
      "廣閩淮海數萬里，千山萬水空碌碌。",
      "雲游不覺已多年，道友笑我何風顛。",
      "舊游經復再去來，大事忽忽莫怨天。",
      "我生果有神仙分，前程有人可師問。",
      "于今歷練已顢頇，胸中不著一點悶。",
      "記得兵火起淮西，凄凉數里皆橫尸。",
      "幸而天與殘生活，受此饑渴不堪悲。",
      "記得武林天大雪，衣衫破碎風刮骨。",
      "何况身中精氣全，猶自凍得皮迸血。",
      "又思古廟風雨時，香爐無火紙錢飛。",
      "神號鬼哭天慘慘，露冷雲寒猿夜啼。",
      "又思草裏卧嚴霜，月照蒼苔落葉黄。",
      "未得些兒真受用，如何禁得不凄凉。",
      "偶然一日天開眼，陳泥丸公知我懶。",
      "癸丑中秋野外晴，獨坐松陰說長短。",
      "元來家裏有真金，前日辛勤枉用心。",
      "即得長生留命訣，結茆靜坐白雲深。",
      "煉就金丹亦容易，或在山中或在市。",
      "等閑作此雲游歌，恐人不識雲游意。"
    ],
    "added_time": "2026-01-02 10:06:45"
  },
  {
    "source_file": "poet.song.35000.json",
    "title": "立春",
    "author": "劉攽",
    "paragraphs": [
      "得新矜白鬢，數九喜和風。",
      "菜甲成春事，郊園付野翁。",
      "天開池水碧，雪盡樹梢紅。",
      "頗復尋樵隠，柴門步武通。"
    ],
    "added_time": "2026-01-02 10:08:01"
  },
  {
    "source_file": "poet.song.34000.json",
    "title": "一春未嘗行樂而群花今已離披感而成篇",
    "author": "强至",
    "paragraphs": [
      "只知倦馬趁風沙，不覺啼鶑破物華。",
      "始擬尊前謀小酌，早堪枝上數殘花。",
      "壯圖慘淡流年駛，樂事參差暮景斜。",
      "薄醉浩歌搔短髮，江湖歸興滿天涯。"
    ],
    "added_time": "2026-01-02 10:08:07"
  },
  {
    "source_file": "poet.song.171000.json",
    "title": "夜坐因觀楊伯虎和春字韵詩偶成五絕再寄  其三",
    "author": "張鎡",
    "paragraphs": [
      "往事追思重慘傷，相從常醉德勳堂。",
      "每登屺岵數鴻鴈，老淚風前必數行。"
    ],
    "added_time": "2026-01-02 10:08:07"
  },
  {
    "source_file": "poet.song.46000.json",
    "title": "村醪二尊獻張平陽  其三",
    "author": "蘇軾",
    "paragraphs": [
      "張公高躅不可到，我欲挽肩纔覺難。",
      "事業已歸前輩錄，典刑留與後人看。",
      "詩如琢雪清牙頰，身覲飛龍吐膽肝。",
      "少負清名晚方用，白頭翁竟作何官。"
    ],
    "added_time": "2026-01-02 10:08:30"
  },
  {
    "source_file": "poet.song.112000.json",
    "title": "次雷州和朱彧秀才韵時欲渡海",
    "author": "胡銓",
    "paragraphs": [
      "何人著眼覷征驂，頼有新詩作指南。",
      "螺髻層層明晚照，蜃樓隠隠倚晴嵐。",
      "仲連蹈海齊虛語，魯叟乘槎亦謾談。",
      "爭似澹菴乘興往，銀山千疊酒微酣。"
    ],
    "added_time": "2026-01-02 10:09:18"
  },
  {
    "source_file": "poet.song.194000.json",
    "title": "連日快晴登金華菴觀大面諸峰",
    "author": "程公許",
    "paragraphs": [
      "齋心謁殊庭，異境目力眩。",
      "積陰疑漏天，媧石誰與鍊。",
      "列仙喜我至，一笑晴景現。",
      "絮雲斂太空，螺翠敞大面。",
      "正位儼宸極，羣峰拱星弁。",
      "烟雲互吐吞，草木鬰葱蒨。",
      "錯磨金碧麗，襞積霞綺絢。",
      "平生飫看山，及茲頗創見。",
      "常聞西城君，承詔通明殿。",
      "玉虬層空來，寶室仙境擅。",
      "真侶萬五千，朝夕侍游燕。",
      "凝神杳渺間，稽首瓣香薦。",
      "倏看碧瑶岑，坌起白雲片。",
      "溟涬含一氣，瞬息閲千變。",
      "意恐大隗迷，或作巨鼇抃。",
      "仙者奚異人，豈忍爲獨善。",
      "利欲膏火熬，是非蠻觸戰。",
      "持是以求仙，何異沙作膳。",
      "吾身信浮漚，世事如掣電。",
      "本來一晶明，初不假方便。",
      "隨緣聊爾耳，可使爲物轉。",
      "寸田須鋤耘，老屋亟營繕。",
      "行迷及未遠，補過以無倦。",
      "飈游如有聞，印我本誓願。",
      "他年童初館，或可備精選。"
    ],
    "added_time": "2026-01-02 10:09:28"
  },
  {
    "source_file": "poet.song.35000.json",
    "title": "秋園晚步  其一",
    "author": "劉攽",
    "paragraphs": [
      "慘慘高秋興，蕭蕭欲暮天。",
      "地荒逢敗葉，日下聽殘蟬。",
      "感物偏無頼，悲秋私自憐。",
      "如今已如此，何待二毛年。"
    ],
    "added_time": "2026-01-02 10:09:46"
  },
  {
    "source_file": "poet.song.160000.json",
    "title": "夾江  其二",
    "author": "楊冠卿",
    "paragraphs": [
      "麥浪浮濃綠，山眉暈遠青。",
      "光風來婉娩，客意獨伶俜。",
      "回鴈鳴何許，輕鷗下遠汀。",
      "人家總幽隠，煙雨竹門扃。"
    ],
    "added_time": "2026-01-02 10:10:00"
  },
  {
    "source_file": "poet.song.207000.json",
    "title": "題諸葛繡香園",
    "author": "白玉蟾",
    "paragraphs": [
      "碧桃枝上東風轉，一點陽和開柳眼。",
      "何人收拾羅浮春，藏在此園天不管。",
      "每歲東君召勾芒，玉壺淡淡晴煙暖。",
      "佳人有恨嫌花遲，王孫不來空草偃。",
      "南陽公子筆下詩，先遣一番風雨趲。",
      "底事鶑啼似駡春，山川失色花神赧。",
      "淺碧牡丹呈一枝，嫩紅芍藥開數本。",
      "小池水脈漲春波，古洞燒痕鋪翠巘。",
      "寒泉漱玉奪琴聲，舊竹移陰侵酒盞。",
      "如人畫出香錦圖，任與白雲自舒卷。",
      "海棠落地春閉門，杜鵑聲斷蜂蝶懶。",
      "秧針刺水盈南畝，老桑脫樹蠶方繭。",
      "其他苑囿皆春歸，酒酹花魂不可挽。",
      "此園春色無增損，主人不肯扃池館。",
      "荷花吐出十丈紅，芹秀泥融燕空卵。",
      "茉莉避席方夏闌，芙蓉彈冠已秋晚。",
      "面蘭琢句詩清新，賓菊開樽意蕭散。",
      "丹桂風中金屑飛，早梅雪裏璚香遠。",
      "曉來泣煙枝上猿，夜靜吠月花間犬。",
      "壺中景富人榮華，身外天寒苦日短。",
      "醉後焚香厭濁醪，詩成入口勝金臠。",
      "水晶簾捲翡翠屏，何必蓬萊和閬苑。",
      "諸郎青衿輩侃侃，一觴一詠心燕衎。",
      "紅袖佯醉倚莆萄，白丁不敢躡苔蘚。",
      "詩翁一字輕華衮，南來見此亦希罕。",
      "主人青眸終日阮，會將此詩刊翠琬。"
    ],
    "added_time": "2026-01-02 10:10:30"
  },
  {
    "source_file": "poet.song.184000.json",
    "title": "德安道中",
    "author": "趙師秀",
    "paragraphs": [
      "餐餘行數步，稍覺一身和。",
      "蠶月人家閉，春山瀑布多。",
      "鶑啼聲出樹，花落片隨波。",
      "前路東林近，慚因捧檄過。"
    ],
    "added_time": "2026-01-02 10:12:26"
  },
  {
    "source_file": "poet.song.113000.json",
    "title": "臻公釋氏之秀者浮游徜徉跡接天下乃者歸卧雲山閉門不出遂命齋名曰戲鯨真得古惠師之遺趣也予喜其志因留二十韵以贈之",
    "author": "吳芾",
    "paragraphs": [
      "吸盡百川還見底，頭角驚殺鱣與鮪。",
      "有時大瞋明月珠，照耀六合光不死。",
      "滄溟浩蕩極遊巡，鈎深匪憚窮涯涘。",
      "今者修鱗何側倚，豈是吞舟厭遷徙。",
      "祇應噴浪雲日翳，故此盤桓良有以。",
      "朝發夕至固無難，在在處處期一視。",
      "苟容肯向尋常溝，要養此身數千里。",
      "圉圉洋洋信自如，涵泳嚅嚌真得理。",
      "從容詎止濠梁游，枯槁寧同車轍裏。",
      "至樂元非惠子知，入舟肯作周王美。",
      "謫仙跨背應無由，昌黎鱠鮑誠虛擬。",
      "終日相望誰得似，井蛙安足爲跨跱。",
      "得所一任笑獱獺，旋體寧容咂螻蟻。",
      "清波孤虛有餘澤，何必龍津誇鋸齒。",
      "蕞爾鰥鮞徒唯唯，春來秋化無暫已。",
      "隨陽上下一何勞，風波蕩薄不自止。",
      "謷乎大哉天獨委，居然不與衆鱗比。",
      "高摩無爲還已矣，肯向人求升斗水。",
      "古來大魚不池活，會須終作風雷起。",
      "殷勤寄語任公子，收拾巨釣毋進跬。"
    ],
    "added_time": "2026-01-02 10:12:29"
  },
  {
    "source_file": "poet.song.25000.json",
    "title": "和原甫安福院二絕  其一",
    "author": "韓維",
    "paragraphs": [
      "平橋背郭紅塵斷，凈宇臨溪綠樹深。",
      "何日君閑同命駕，凉風吹袖聽鶑吟。"
    ],
    "added_time": "2026-01-02 10:12:47"
  },
  {
    "source_file": "poet.song.46000.json",
    "title": "送宋君用遊輦下",
    "author": "蘇軾",
    "paragraphs": [
      "暴雨漲荒溪，尺水生洪流。",
      "中有潑潑鯉，泛然方快遊。",
      "安知赤日爍，沸浪生浮漚。",
      "石密岸狹束，鱗鬣窘若囚。",
      "一失在藻樂，遂有轍鮒憂。",
      "誓將泛江湖，雪此喣沫羞。",
      "江湖與荒溪，巨細雖不侔。",
      "此流彼之派，聯接詎阻修。",
      "超然奮躍去，勢若鷹離鞲。",
      "浮沉謝羣蛙，窟穴依長洲。",
      "洗刷沮洳泥，被服白紋裘。",
      "誰知歲月久，湧浪生咽喉。",
      "頼爾溪中物，雖困有遠謀。",
      "不似沼沚間，四合獄萬鯫。",
      "縱知有江湖，綿綿隔山丘。",
      "人生豈異此，窮達皆有由。",
      "吾鄉廣平君，少與輕薄遊。",
      "堆金等屋梁，䆉稏百頃秋。",
      "朝廷羅紅顔，夜庖炙肥牛。",
      "落魄窮書生，多以金帛收。",
      "高貲一朝盡，里巷誰青眸。",
      "兒女號饑寒，親友寡饋賙。",
      "中夜起長嘆，慷慨商聲謳。",
      "我非田農家，安能事耝耰。",
      "又非將帥種，不慣揮戈矛。",
      "平生負壯氣，豈可遂爾休。",
      "今我中丞公，位隆職兼優。",
      "官爵連九族，一門千驊騮。",
      "雖云富貴殊，敢以貧賤投。",
      "姻戚苦未遠，我困豈我魗。",
      "八月秋風高，駕言動輕輈。",
      "將行來告別，求贈安敢廋。",
      "嗟子窮已甚，倚伏理亦周。",
      "溪魚解如此，况子知公侯。",
      "馬壯僕正健，去去其無留。"
    ],
    "added_time": "2026-01-02 10:12:50"
  },
  {
    "source_file": "poet.song.161000.json",
    "title": "訪趙王北園荷池",
    "author": "袁說友",
    "paragraphs": [
      "小熟烏程釀，重遊習氏園。",
      "亂蟬依柳噪，疎雨趁荷喧。",
      "短棹雙溪靜，輕鷗一羽翻。",
      "青山滿歸路，新月送黄昏。"
    ],
    "added_time": "2026-01-02 10:14:45"
  },
  {
    "source_file": "poet.song.112000.json",
    "title": "予戲作水墨四紙張慶符有詩因用其韵",
    "author": "胡銓",
    "paragraphs": [
      "姑孰先生方遣化，饑食饞涎餐餠畫。",
      "信知詩必窮乃工，忍窮誰復如公者。",
      "崎嶇我已羈江湖，僂肩如我世恐無。",
      "從來畫亦窮乃妙，兩窮相值真堪吁。",
      "平生笑坡誇四板，祇愛丹青非道眼。",
      "豈如淡墨出天然，雪欲來時水雲晚。",
      "先生一見輒傾倒，回觀濁世秋毫小。",
      "不須更羨釣魚翁，已自超然遊漢表。"
    ],
    "added_time": "2026-01-02 10:15:08"
  },
  {
    "source_file": "poet.song.35000.json",
    "title": "風雨寄張野人",
    "author": "劉攽",
    "paragraphs": [
      "宿雨萍號苦，凄風虎嘯頻。",
      "喜開蟲豸蟄，悵阻物華春。",
      "雞叫思君子，鶑遷憶故人。",
      "泥塗塞車轍，相過獨無因。"
    ],
    "added_time": "2026-01-02 10:15:12"
  },
  {
    "source_file": "poet.song.170000.json",
    "title": "途中",
    "author": "徐照",
    "paragraphs": [
      "隻影微陽外，青山自鬰盤。",
      "未經千里遠，欲寄一書難。",
      "堠碣苔侵字，魚塘水過欄。",
      "西風吹樹葉，不問客衣單。"
    ],
    "added_time": "2026-01-02 10:15:44"
  },
  {
    "source_file": "poet.song.46000.json",
    "title": "咏怪石",
    "author": "蘇軾",
    "paragraphs": [
      "家有粗險石，植之疏竹軒。",
      "人皆喜尋玩，吾獨思棄捐。",
      "以其無所用，曉夕空嶄然。",
      "碪礎則甲斮，砥硯乃枯頑。",
      "于繳不可碆，以碑不可鎸。",
      "凡此六用無一取，令人爭免長物觀。",
      "誰知茲石本靈怪，忽從夢中至吾前。",
      "初來若奇鬼，肩股何孱顔。",
      "漸聞䃔䃧聲，久乃辨其言。",
      "云我石之精，憤子辱我欲一宣。",
      "天地之生我，族類廣且蕃。",
      "子向所稱用者六，星羅雹布盈溪山。",
      "傷殘破碎爲世役，雖有小用烏足賢。",
      "如我之徒亦甚寡，往往掛名經史間。",
      "居海岱者充禹貢，雅與鉛松相差肩。",
      "處魏榆者白晝語，意欲警懼驕君悛。",
      "或在驪山拒强秦，萬牛喘汗力莫牽。",
      "或從揚州感盧老，代我問答多雄篇。",
      "子今我得豈無益，震霆凜霜我不遷。",
      "雕不加文磨不瑩，子盍節槩如我堅。",
      "以是贈子豈不偉，何必責我區區焉。",
      "吾聞石言愧且謝，醜狀欻去不可攀。",
      "駭然覺坐想其語，勉書此詩席之端。"
    ],
    "added_time": "2026-01-02 10:16:01"
  },
  {
    "source_file": "poet.song.46000.json",
    "title": "題西湖樓",
    "author": "蘇軾",
    "paragraphs": [
      "少年過了未衰顔，正在悲歡季孟間。",
      "細雨溟濛湖上寺，東風摇蕩酒中山。",
      "千金用盡終須老，百計尋思不似閑。",
      "醉裏下樓知早晚，喧喧扶路笑歌還。"
    ],
    "added_time": "2026-01-02 10:16:01"
  },
  {
    "source_file": "poet.song.113000.json",
    "title": "耿曼老將命鄉邦見過匆遽言別復作詩送之",
    "author": "吳芾",
    "paragraphs": [
      "我方退老湖山上，混跡漁樵甘放浪。",
      "親舊凋零會面稀，與君亦復成疏曠。",
      "何期擁節到鄉邦，得得驅車肯迂訪。",
      "開門倒屣笑相迎，盡室歡忻無此况。",
      "湖光山色似爭輝，兩眼韶華更駘蕩。",
      "伸眉抵掌話中腸，正好花前倒春釀。",
      "胡爲欲去挽不留，忍把陽關容易唱。",
      "嗟乎來日苦無多，况是頻年嬰拙恙。",
      "興來亦欲强登臨，龍鍾未免扶藜杖。",
      "目前衰颯已如斯，寧保明年見花放。",
      "而今花下幸逢君，豈容不盡長鯨量。",
      "如君志尚迥不羣，治行既高心且壯。",
      "方當聖主急搜揚，爲斲豈應遺巧匠。",
      "會看唾手取功名，盡展才猷結旒纊。",
      "出處從今不復齊，尊酒何由更相向。",
      "臨期一醉尚何辭，後夜月明空悵望。"
    ],
    "added_time": "2026-01-02 10:16:21"
  },
  {
    "source_file": "poet.song.113000.json",
    "title": "夜來同諸公泛舟湖中樂甚因更潭名作北湖乃作拙句呈諸友親聊以紀一時之勝云",
    "author": "吳芾",
    "paragraphs": [
      "北山萬仞羅翠屏，下有湖水鏡面平。",
      "山影靜倒千丈碧，波光冷浸一天星。",
      "自有此湖知幾歲，居人日日常經行。",
      "但知湖水鴨頭綠，誰人向此含幽情。",
      "我來正值秋容媚，野曠天空風物清。",
      "烟橫木末斜陽晚，雲散溪頭明月升。",
      "放舟直入波深處，水鳥窺人元不驚。",
      "天晴水暖魚亦樂，時見潑剌波間鳴。",
      "持竿舉網忽有得，滿座歡呼山嶽傾。",
      "水面黄花更堪愛，盈盈佇立如娉婷。",
      "栗玉簪頭紅一點，隨風翠带還相縈。",
      "興來不覺千鍾盡，衆賓皆醉無一醒。",
      "漁榔敲罷棹歌起，十里猶聞笑語聲。",
      "謫仙死後無此樂，我今此樂真難並。",
      "人生適意未易得，此湖從此宜知名。",
      "要配北山長不朽，酹酒更告山之靈。",
      "我欲結茅湖上住，盡使湖光入戶庭。",
      "枕流潄石過一世，不妨清處時濯纓。",
      "更釀此湖作春酒，招我四海良友朋。",
      "夜夜扁舟同載月，樽前吹笛到天明。"
    ],
    "added_time": "2026-01-02 10:16:21"
  },
  {
    "source_file": "poet.song.161000.json",
    "title": "甘棠橋",
    "author": "袁說友",
    "paragraphs": [
      "波入南溪綠，荷薰夾岸香。",
      "一川虹倒影，百步带橫塘。",
      "舟榜橋邊柳，魚驚月下榔。",
      "人亡遺愛遠，誰復賦甘棠。"
    ],
    "added_time": "2026-01-02 10:16:41"
  },
  {
    "source_file": "poet.song.160000.json",
    "title": "繼詩社諸友韻",
    "author": "楊冠卿",
    "paragraphs": [
      "休將龜筴問窮通，往事邯鄲午枕中。",
      "南郭吹竽羞濫食，北山運畚笑愚公。",
      "酒邊頼有賡酬在，客裏還欣臭味同。",
      "得句不妨頻寄我，從今莫效馬牛風。"
    ],
    "added_time": "2026-01-02 10:16:59"
  },
  {
    "source_file": "poet.song.160000.json",
    "title": "淮楚春晚病中",
    "author": "楊冠卿",
    "paragraphs": [
      "絕塞驅馳有底忙，病餘歸思遶江鄉。",
      "鴈飛不到楚天遠，蝶夢可堪春晝長。",
      "滿地香紅初過雨，一簾風絮正斜陽。",
      "愁邊頼有新詩在，强劈吟牋付錦囊。"
    ],
    "added_time": "2026-01-02 10:16:59"
  }
]