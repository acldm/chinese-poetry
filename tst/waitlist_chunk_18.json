[
  {
    "source_file": "poet.song.20000.json",
    "title": "次韻和抑之寒食  其二",
    "author": "白子儀",
    "paragraphs": [
      "餘花茂草引醺酣，禮節休言爵止三。",
      "芳歲現逢雖强笑，少年相對但多慚。",
      "尚驅俗駕終何適，不闢愁門却未甘。",
      "難把長繩繫春日，若非觴斝更誰堪。"
    ],
    "added_time": "2026-01-02 13:32:03"
  },
  {
    "source_file": "poet.song.124000.json",
    "title": "清明日雨中同中甫子雲二兄集湖上",
    "author": "韓元吉",
    "paragraphs": [
      "莫辭沖雨濕春衣，要看湖山滴翠微。",
      "絮重欲飛堤柳暗，花寒無頼海棠稀。",
      "官忙未覺追遊少，醖美猶堪盡醉歸。",
      "屈指薰風來幾日，綠荷簪水已依依。"
    ],
    "added_time": "2026-01-02 13:32:17"
  },
  {
    "source_file": "poet.song.112000.json",
    "title": "題劉民用居士藏六庵  其二",
    "author": "釋曇華",
    "paragraphs": [
      "虛空正體沒邊涯，藏六如何蓋覆伊。",
      "要聽少林無孔笛，從來多是逆風吹。"
    ],
    "added_time": "2026-01-02 13:32:20"
  },
  {
    "source_file": "poet.song.35000.json",
    "title": "寄梅聖俞江鄰幾韓持國",
    "author": "劉攽",
    "paragraphs": [
      "直諒多聞友，衣冠領袖賢。",
      "平生三徑樂，少別四時遷。",
      "曲策春山秘，絃歌璧水圜。",
      "吳門真養性，委吏故依然。",
      "杖履兼閭里，詩文孰後先。",
      "風雲多變態，鞭弭屢周旋。",
      "清汝流無極，維嵩地少偏。",
      "微官非擇取，勝事偶陳前。",
      "遲日消棋局，殘春頼醉眠。",
      "時從謝客咏，不廢遠公禪。",
      "吏課輕涓露，官箴恨纆牽。",
      "裹糧嗟不遂，回首鎮幽捐。"
    ],
    "added_time": "2026-01-02 13:32:22"
  },
  {
    "source_file": "poet.song.242000.json",
    "title": "春日西園晚步",
    "author": "黄庚",
    "paragraphs": [
      "爲愛園林好，支筇伴獨行。",
      "花香能醉蝶，柳色欲迷鶑。",
      "但得青春在，何妨白髮生。",
      "斜陽紅盡處，一抹暮山橫。"
    ],
    "added_time": "2026-01-02 13:32:51"
  },
  {
    "source_file": "poet.song.3000.json",
    "title": "謫居感事",
    "author": "王禹偁",
    "paragraphs": [
      "遷謫獨熙熙，襟懷自坦夷。",
      "孤寒明主信，清直上天知。",
      "消息還依道，生涯只在詩。",
      "惟當諭山水，詎敢詠江蘺。",
      "偶歎勞生事，因思志學時。",
      "讀書方睹奧，下筆便搜奇。",
      "賦格欺鸚鵡，儒冠薄鵔鸃。",
      "耕桑都不事，園井未曾窺。",
      "必欲縑緗富，寧教杼軸紕。",
      "光陰常矻矻，交友盡偲偲。",
      "步驟依班馬，根源法孔姬。",
      "收螢秋不倦，刻鵠夜忘疲。",
      "流輩多相許，時賢亦見推。",
      "叨榮偕計吏，濫吹謁春司。",
      "僕瘦途中病，馿寒雪裏騎。",
      "空拳入場屋，拭目看京師。",
      "技癢初調箭，鋒銛欲試錐。",
      "甲科登漢制，內殿識堯眉。",
      "數刻愁晡矣，三題亦勉之。",
      "先鳴輸俊彥，上第遂參差。",
      "罷舉身何託，還家命自奇。",
      "唯慙親倚戶，敢望嫂停炊。",
      "竭力求甘旨，終朝走路歧。",
      "貪希仲由來，多廢董生帷。",
      "丹桂何時折，孤蓬逐吹移。",
      "知憐無國士，志氣自男兒。",
      "季子貂裘敝，狂生刺字隳。",
      "廣場重考覆，蹇步載驅馳。",
      "明代寧甘退，青雲暗有期。",
      "禮闈冠多士，御試拜丹墀。",
      "澤霧寧慙豹，摶風肯伏雌。",
      "重瞳念孤跡，一第忝鴻私。",
      "得告還鄉貴，除官佐邑卑。",
      "折腰稱小吏，矩步慎初資。",
      "枳棘心何恨，松筠操自持。",
      "及親家有養，事長禮無虧。",
      "銅墨官常改，烟霄雨露垂。",
      "縣花聊主管，寺棘且覊縻。",
      "吳郡包山側，長洲巨海湄。",
      "萬家呼父母，百里撫惸嫠。",
      "敢起徒勞歎，長憂竊祿嗤。",
      "宦途甘碌碌，官業亦孜孜。",
      "政事還多暇，優游甚不覊。",
      "村尋魯望宅，寺認館娃基。",
      "西子留香逕，吳王有劍池。",
      "狂歌殊不厭，酒興最相宜。",
      "草織登山履，蒲紉挽舫𥾣。",
      "果酸嘗橄欖，花好插薔薇。",
      "震澤柑包火，松江鱠縷絲。",
      "三年無異政，一篋有新詞。",
      "多戀南園卧，俄從北闕追。",
      "呈材真樸樕，召對立茅茨。",
      "載筆居三館，登朝忝拾遺。",
      "紫泥天上降，朱紱御前披。",
      "侍從殊爲貴，圖書頗自怡。",
      "史才媿班固，諫筆謝辛毗。",
      "擬把微軀殺，慙將厚祿尸。",
      "安邊上章疏，端拱獻箴規。",
      "精鑒逢英主，知憐是首夔。",
      "賡歌才不稱，掌誥筆難摛。",
      "制曆無多事，詞頭每怯遲。",
      "繁陰溫室樹，清吹萬年枝。",
      "青瑣霞光透，蒼苔露片萎。",
      "御香飄硯席，宮葉落纓緌。",
      "看浴池心鳳，閑捫殿角螭。",
      "上林花掩映，仙掌露淋漓。",
      "對近瞻旒冕，班清辟虎貔。",
      "宮簾垂翡翠，御水動漣漪。",
      "紀號年淳化，朝元月建寅。",
      "攝官捧寶冊，祝壽執樽彝。",
      "表案行低折，宮懸聽肅祗。",
      "德音王澤潤，謙柄斗杓撝。",
      "貴接皋夔步，深窺龍鳳姿。",
      "策勳何烜赫，賜紫更萎蕤。",
      "蚊力山難負，鵜梁翼易滋。",
      "論功慚八柱，受服欲三褫。",
      "祇慮殃將至，曾無事可裨。",
      "趁朝空俯傴，退食自逶迤。",
      "更直當春好，橫行隔宿咨。",
      "內朝長得對，駕幸每教隨。",
      "瓊苑觀雲稼，金明閱水嬉。",
      "賞花臨鳳沼，侍釣立魚坻。",
      "拂面黄金柳，酡顔白玉巵。",
      "分題宣險韵，翻勢得仙棋。",
      "竟舉窺天管，爭燃煮豆萁。",
      "恨無才應副，空有表虔祈。",
      "睿睠偏稱賞，天顔極撫綏。",
      "中官賜文字，院吏捧巾綦。",
      "遭遇誠堪惜，功名竊自悲。",
      "請纓無壯志，視草亦何爲。",
      "未獻東封頌，空鎸北岳碑。",
      "深慚專俎豆，長欲議邊陲。",
      "但可懷驕子，何須斬谷蠡。",
      "胸中貯兵甲，堂上有熊羆。",
      "成敗觀千古，施張在四維。",
      "兼磨斷佞劍，擬樹直言旗。",
      "遇事難緘默，平居疾喔咿。",
      "無權逐鳥雀，俛首任狐狸。",
      "延尉專刑煞，詞臣益等衰。",
      "五花儀久廢，三尺法聊施。",
      "書命猶無諂，評刑肯有欺。",
      "厚誣凌近侍，內亂疾妖尼。",
      "丹筆當無赦，金科了不疑。",
      "拜章期悟主，引法更防誰。",
      "萋斐終無已，雷霆遂赫斯。",
      "如弦傷訐直，投杼覓瑕疵。",
      "衆鑠金須化，羣排柱不支。",
      "佞權迴北斗，讒舌簸南箕。",
      "闕下羊腸險，朝端虎尾危。",
      "道孤貽衆怒，責薄頼宸慈。",
      "西掖除三字，南山佐一麾。",
      "蒼黄塵滿面，揮洒涕交頤。",
      "目斷九重闕，魂銷八達逵。",
      "尊親遠扶侍，兄弟盡流離。",
      "秦嶺偏巉絕，商於更險巇。",
      "吾廬何處是，我馬忽長辭。",
      "六里山蒼翠，丹河浪渺瀰。",
      "分封思衛鞅，割地憶張儀。",
      "懶讀三閭傳，空尋四皓祠。",
      "畬烟濃似瘴，松雪白如梨。",
      "壞舍床鋪月，寒窗硯結澌。",
      "振書衫作拂，解带竹爲椸。",
      "呼僕泥茶竈，從僧借藥篩。",
      "鐘愁上寺起，角怨水門吹。",
      "舊友誰青眼，新秋出白髭。",
      "烟嵐晴鬰鬰，風雨夜颸颸。",
      "我過徒三省，吾生自百罹。",
      "初來聞旅雁，不覺見黄鸝。",
      "市井採山菜，房廊蓋木皮。",
      "野花紅爛漫，山草碧䙰褷。",
      "副使官資冷，商州酒味醨。",
      "尾因求食掉，角爲觸藩羸。",
      "有夢思紅藥，無心採紫芝。",
      "瘦妻容慘戚，稚子淚漣洏。",
      "暖怯蛇穿壁，昏憂虎入籬。",
      "松根燃夜燭，山蕨助朝饑。",
      "豈獨堂虧養，還憂地乏醫。",
      "跡飄萍渤澥，親老日崦嵫。",
      "閣下辭巢鳳，山中伴野麋。",
      "風欺秀林木，雲隔向陽葵。",
      "屈産遭駑馬，丹山困嚇鴟。",
      "悔須分黑白，本合混妍媸。",
      "自此韜餘刃，終當學鈍鎚。",
      "窮通皆有數，得喪又奚悲。",
      "自顧才何者，空憐道在茲。",
      "宣尼猶削伐，大禹亦胼胝。",
      "用去當如虎，投來且禦魑。",
      "避風聊戢翼，得水會揚鬐。",
      "琴酒圖三樂，詩章效四雖。",
      "魚鬚從典賣，貂尾任傾欹。",
      "兀兀拖腸鼠，悠悠曳尾龜。",
      "北窗尋蛺蝶，南岸看鸕鷀。",
      "山翠樓頻上，雲生杖獨搘。",
      "簟閑留曉魄，簷暖負冬曦。",
      "松柏寒仍翠，瓊瑶涅不緇。",
      "望誰分曲直，祇自仰神祇。",
      "吾道寧窮矣，斯文未已而。",
      "狂吟何所益，孤憤洩黄陂。"
    ],
    "added_time": "2026-01-02 13:33:19"
  },
  {
    "source_file": "poet.song.3000.json",
    "title": "弊帷詩",
    "author": "王禹偁",
    "paragraphs": [
      "謫宦那堪歎弊帷，承明寓直數年騎。",
      "滿階紅藥曾嘶處，六里青山忽斃時。",
      "駿骨欲埋金價直，的顱猶愛雪離披。",
      "貳車謾道貂冠貴，從此徒行奉一麾。"
    ],
    "added_time": "2026-01-02 13:33:19"
  },
  {
    "source_file": "poet.song.3000.json",
    "title": "和馮中允仙娥峰",
    "author": "王禹偁",
    "paragraphs": [
      "熊耳如當出檻熊，仙姿孤秀壓諸峰。",
      "採芝逋客憐貞質，化石佳人妬麗容。",
      "身上霓衣慵整頓，天邊華蓋會裁縫。",
      "嫦娥月裏休相笑，萬古應無竊藥蹤。"
    ],
    "added_time": "2026-01-02 13:33:19"
  },
  {
    "source_file": "poet.song.3000.json",
    "title": "龍鳳茶",
    "author": "王禹偁",
    "paragraphs": [
      "樣標龍鳳號題新，賜得還因作近臣。",
      "烹處豈期商嶺外，碾時空想建溪春。",
      "香於九畹芳蘭氣，圓似三秋皓月輪。",
      "愛惜不嘗惟恐盡，除將供養白頭親。"
    ],
    "added_time": "2026-01-02 13:33:19"
  },
  {
    "source_file": "poet.song.3000.json",
    "title": "元日作",
    "author": "王禹偁",
    "paragraphs": [
      "獻歲在商州，依然想舊遊。",
      "前年捧玉冊，此日對珠旒。",
      "御酒堯樽畔，仙韶舜殿頭。",
      "自慚非賈傅，宣室詎重求。"
    ],
    "added_time": "2026-01-02 13:33:19"
  },
  {
    "source_file": "poet.song.131000.json",
    "title": "窮居",
    "author": "陸游",
    "paragraphs": [
      "半世倀倀信所之，窮居仍抱暮年悲。",
      "燒金術誤囊衣薄，種黍年兇酒味醨。",
      "大厦萬間空有志，後車千乘更無期。",
      "掩書常笑城南杜，麻屨還朝授拾遺。"
    ],
    "added_time": "2026-01-02 13:33:30"
  },
  {
    "source_file": "poet.song.25000.json",
    "title": "李太尉",
    "author": "文同",
    "paragraphs": [
      "昏雺翳紫極，橫霓勢光大。",
      "妖威集凶冀，忍穢實中頼。",
      "姦鋩日增剡，誰汝觸取害。",
      "驕根愈自固，所植利孱昧。",
      "容容彼群輔，竄伏皆鼠輩。",
      "側視况未敢，肯復形嘆慨。",
      "太尉漢中士，氣引八極外。",
      "岌然處大麓，天下聳風采。",
      "自開煮餠禍，賊意已莫快。",
      "移書瀝憤膽，語激益睚眥。",
      "罹冤卒用此，數與六九會。",
      "基茲被沈酷，燮免乃天貸。",
      "高忠揭萬古，宇宙莫能載。",
      "垂晶耀簡策，糞土視廣戒。",
      "歸來葬墝埆，祠冢茲儼在。",
      "宏垣敞深豁，巨木森晻曖。",
      "神靈皎如日，過者知再拜。",
      "同愚忝郡寄，公里曰境內。",
      "心期款舉像，所顧官有礙。",
      "精衷託明酌，舉手向東酹。"
    ],
    "added_time": "2026-01-02 13:33:48"
  },
  {
    "source_file": "poet.song.39000.json",
    "title": "贈慎東美伯筠",
    "author": "王令",
    "paragraphs": [
      "世網掛士如蛛絲，大不及取小綴之。",
      "宜乎倜儻不低斂，醉脚倒踏青雲歸。",
      "前日才能始誰播，一口驚張萬誇和。",
      "雷公訴帝喘似吹，盛恐聲名塞天破。",
      "文章喜以怪自娛，不肯裁縮要有餘。",
      "多爲峭句不姿媚，天骨老硬無皮膚。",
      "人傳書槧莫對當，破卵驚出鸞鳳翔。",
      "間或老筆不肯屈，鐵索縳急蛟龍僵。",
      "少年倚氣狂不覊，虎脇插翼赤日飛。",
      "欲將獨立跨萬世，笑誚李白爲痴兒。",
      "四天無壁財可家，醉膽憤痒遣酒拏。",
      "欲偷北斗酌竭海，力拔太華鏖鯨牙。",
      "世儒口軟聲如蠅，好於壯士爲忌憎。",
      "我獨久仰願得見，浩歌不敢兒女聲。"
    ],
    "added_time": "2026-01-02 13:33:54"
  },
  {
    "source_file": "poet.song.29000.json",
    "title": "酬永樂劉秘校四洞詩",
    "author": "司馬光",
    "paragraphs": [
      "貧居苦湫隘，無術逃炎曦。",
      "穿地作幽室，頗與朱夏宜。",
      "寛者容一席，狹者分三支。",
      "芳草植中唐，嘉卉周四垂。",
      "詎堪接賓宴，適足供兒嬉。",
      "自問安取法，前脩果慕誰。",
      "非如太古民，營窟避寒威。",
      "又非學射人，空石專致思。",
      "又非沮漆俗，陶復習西夷。",
      "又非楚司馬，金奏相賓儀。",
      "又非鄭伯有，壑谷甘糟醨。",
      "又非越王子，丹宂免憂危。",
      "又非張巨和，崇巖立師資。",
      "所慕於陵子，欲效蚓所爲。",
      "微竅足藏身，槁壤足充饑。",
      "養生既無憾，此外安敢知。",
      "唯祈膏澤布，歌嘯樂餘滋。",
      "豈羞泥塗賤，甘受高明嗤。",
      "何言清尚士，善頌形聲詩。",
      "困剝固未嘗，井復敢終辭。"
    ],
    "added_time": "2026-01-02 13:34:12"
  },
  {
    "source_file": "poet.song.169000.json",
    "title": "林叔和見訪道舊感歎因以爲贈",
    "author": "葉適",
    "paragraphs": [
      "與子異州壤，取友四十年。",
      "狂心蚤探索，出語乾道前。",
      "向來朱建安，拊手笑淵源。",
      "小心承父昆，刻意睎回騫。",
      "不求壠斷登，有路直如絃。",
      "計其所不爲，敵富逾百千。",
      "衆駿跨險遠，獨鵠超眇綿。",
      "謂當共驂服，可以爭聯翩。",
      "誰知竟大謬，寸影孤雲邊。",
      "南省無姓名，俛眉自愁煎。",
      "家蔬僅掩豆，野蝗來蔽天。",
      "過我城西偶，相視各華顛。",
      "寒菊已收花，枯井未回泉。",
      "人生寓地上，蟻垤交折旋。",
      "中間較得失，區區等浮烟。",
      "喜君佳兒姪，放筆追奔川。",
      "許身若卧龍，斬蛟透重淵。",
      "所虞氣力豪，未受規矩鎸。",
      "過翁非止肖，奕世始稱賢。",
      "從今掩蓬蓽，同賦歸來篇。"
    ],
    "added_time": "2026-01-02 13:34:15"
  },
  {
    "source_file": "poet.song.216000.json",
    "title": "客中雨思",
    "author": "施樞",
    "paragraphs": [
      "細雨粘雲結晚愁，黄金垂地菊錢流。",
      "風來不覺窗聲戰，分却覊懷一半秋。"
    ],
    "added_time": "2026-01-02 13:34:41"
  },
  {
    "source_file": "poet.song.16000.json",
    "title": "大寒早行",
    "author": "石介",
    "paragraphs": [
      "萬動皆休迹，五更獨鳴鞭。",
      "星霜結淒色，風霰過長川。",
      "草暖犬猶睡，河冰馬不前。",
      "城牆多有穴，村屋半無煙。",
      "餓虎寒猶吼，妖狐怪不眠。",
      "山空亂猿叫，樹折一雞顛。",
      "幾處爐爣炭，何人坐有[H。",
      "70x]氊。",
      "崎嶇轉行路，凜冽逼窮年。",
      "脚指兩箇落，衫裳百孔穿。",
      "噓唏鼻纔潤，僵直手難拳。",
      "身固凍不死，志當窮且堅。",
      "四方丈夫事，誰爲淚潺湲。"
    ],
    "added_time": "2026-01-02 13:34:46"
  },
  {
    "source_file": "poet.song.3000.json",
    "title": "上元夜作",
    "author": "王禹偁",
    "paragraphs": [
      "去年正月十五夜，乾元門上奉乘輿。",
      "今年正月十五夜，商洛郡中爲貳車。",
      "謫宦門欄偏冷落，山城燈火苦蕭疏。",
      "爐灰畫盡不成寐，頼有逍遥一帙書。"
    ],
    "added_time": "2026-01-02 13:35:20"
  },
  {
    "source_file": "poet.song.235000.json",
    "title": "次韻胡柳塘夏自然春遊",
    "author": "方一夔",
    "paragraphs": [
      "邂逅相逢玷俊遊，共臨清泚看橫舟。",
      "野情瀟洒便僧寺，塵事囂煩遠市樓。",
      "倚杖有詩追和韻，折花隨酒記行籌。",
      "歸來散步斜陽下，休笑浮雲等幻漚。"
    ],
    "added_time": "2026-01-02 13:35:33"
  },
  {
    "source_file": "poet.song.235000.json",
    "title": "春日言懷",
    "author": "方一夔",
    "paragraphs": [
      "睡覺東窗味正濃，鶑聲破曉入簾櫳。",
      "社前處處石泉水，春半時時花信風。",
      "交友如雲翻手散，浮華是夢轉頭空。",
      "癡兒不識愁滋味，笑折花枝滿把紅。"
    ],
    "added_time": "2026-01-02 13:35:33"
  },
  {
    "source_file": "poet.song.213000.json",
    "title": "偈頌一百二十三首  其八七",
    "author": "釋普度",
    "paragraphs": [
      "二千年前，毗藍園裏。",
      "地動山摇，禍胎忽起。",
      "雲門瞎棒打不死，後代兒孫空切齒。",
      "休切齒，杓柄短長，澆潑在你。"
    ],
    "added_time": "2026-01-02 13:36:09"
  },
  {
    "source_file": "poet.song.124000.json",
    "title": "至日建德道中",
    "author": "韓元吉",
    "paragraphs": [
      "聖皇初款帝中壇，羽檄交馳玉仗寒。",
      "佳節又看當警急，勞生底用較悲懽。",
      "腐儒憂國成千慮，强敵窺人詎一端。",
      "夢想淮南風雪裏，可無消息報平安。"
    ],
    "added_time": "2026-01-02 13:36:28"
  },
  {
    "source_file": "poet.song.16000.json",
    "title": "嶽色",
    "author": "石介",
    "paragraphs": [
      "春近滿魯分，雨餘堆汶河。",
      "濃雲映不盡，殘照射來多。",
      "高與天臨縣，閑臨月上坡。",
      "特開西北戶，愛此鬰嵯峨。"
    ],
    "added_time": "2026-01-02 13:37:12"
  },
  {
    "source_file": "poet.song.188000.json",
    "title": "艬舡",
    "author": "洪咨夔",
    "paragraphs": [
      "地與人相習，天於水欲連。",
      "柂迎斜岸轉，笪避斷崖緣。",
      "龜殻蹣跚底，羊腸詰曲邊。",
      "幾年西蜀路，無此鶴琴舡。"
    ],
    "added_time": "2026-01-02 13:37:21"
  },
  {
    "source_file": "poet.song.160000.json",
    "title": "謝黄子山賀得孫",
    "author": "王炎",
    "paragraphs": [
      "侵尋及頹齡，憂患催霜鬚。",
      "是身如老木，枯枿生孫枝。",
      "自念非逸少，屈指無七之。",
      "日願穀豐下，今見鳳有兒。",
      "安得壽喬松，及渠成立時。",
      "追念十年事，欣戚更乘除。",
      "瓜葛自延蔓，葭莩相因依。",
      "頼此一雛生，兩家釋猜疑。",
      "飛鵲遶屋鳴，織翠來華裾。",
      "相視一粲然，英詞出瓊琚。",
      "醴甘不醉人，湯餠浮銀絲。",
      "只欠解語花，遏雲歌此詞。",
      "知公本惜飲，嘗試覆一巵。",
      "因之酹梅塘，騎鵠何時歸。"
    ],
    "added_time": "2026-01-02 13:37:29"
  },
  {
    "source_file": "poet.song.169000.json",
    "title": "送鄭丈赴建寧五首  其四",
    "author": "葉適",
    "paragraphs": [
      "海內言華萼，功名動搢紳。",
      "十年長隠吏，一語必驚人。",
      "酒量新來減，交情老更親。",
      "公餘如促膝，剩把古書陳。"
    ],
    "added_time": "2026-01-02 13:37:54"
  },
  {
    "source_file": "poet.song.235000.json",
    "title": "雜興五首  其五",
    "author": "方一夔",
    "paragraphs": [
      "甘死蓬窗笑我癡，興來况值夜凉時。",
      "閒中不覺年華促，歸去方知宦路危。",
      "酒甕沉沉傾玉瀣，簟筠細細蹙風漪。",
      "月殘夢醒詩初就，枯筆長拋網蟢絲。"
    ],
    "added_time": "2026-01-02 13:38:16"
  },
  {
    "source_file": "poet.song.42000.json",
    "title": "送程嗣恭正基提刑赴闕",
    "author": "馮山",
    "paragraphs": [
      "從来貴閥多豪俊，失在矜持驕與泰。",
      "白屋寒門亦有人，往往窮愁損英概。",
      "得時舊恩報不暇，安能與語功名會。",
      "驊騮擺首倦銜策，一蹶中途爲傷駃。",
      "簪纓要重畎畝壯，所養既完發亦大。",
      "磨礲寶刀挫圭璧，更向天資才術外。",
      "正基太師丞相後，學愽文清古冠带。",
      "天機不露驥盤櫪，雲氣雖升蜃沉海。",
      "平生胸中未一出，萬事食間宜少待。",
      "語默機巧孟軻盜，顔色睢盱次山丐。",
      "世故未能以身徇，家聲欲傳道猶在。",
      "遠别相知試一言，不是向人歌慷慨。"
    ],
    "added_time": "2026-01-02 13:38:18"
  },
  {
    "source_file": "poet.song.13000.json",
    "title": "啄木",
    "author": "梅堯臣",
    "paragraphs": [
      "中園啄盡蠹，未肯出林飛。",
      "不識黄金彈，雙翎墜落暉。"
    ],
    "added_time": "2026-01-02 13:38:49"
  },
  {
    "source_file": "poet.song.13000.json",
    "title": "范待制約遊廬山以故不往因寄",
    "author": "梅堯臣",
    "paragraphs": [
      "平昔愛山水，茲聞廬嶽遊。",
      "遠期無逸興，獨往畏湍流。",
      "舉手謝雲壑，棲心慙鳥鷗。",
      "香爐碧峯下，應爲一遲留。"
    ],
    "added_time": "2026-01-02 13:38:49"
  },
  {
    "source_file": "poet.song.35000.json",
    "title": "次韵和韓持國雪二十韵",
    "author": "劉攽",
    "paragraphs": [
      "層雲升蒼莽，密雪亂高低。",
      "巧緻欺工倕，繁多感計倪。",
      "因高宜嶽鎮，善下及塗泥。",
      "海變方朝若，天通憶命黎。",
      "懸檐垂齟齬，投隙置刀圭。",
      "冥頊豪無頼，娥舒弱易迷。",
      "清心還自照，正色故思齊。",
      "報曙端成誤，驚春妄問奚。",
      "林珍翔鷺鵠，玉氣墮虹蜺。",
      "獵野甘燔兔，登川快臛蠵。",
      "風回飄柳絮，日暝亂醯雞。",
      "蟲篆初難辨，庖羔久未刲。",
      "冥鴻愁徑度，饑雀愴單棲。",
      "律驗知陽復，天旋測氣躋。",
      "浮生共羈旅，外境本筌蹄。",
      "置酒容高會，論文慰解携。",
      "詩從載塗唱，賦爲騁妍題。",
      "數聽波濤辨，滔滔百仞溪。"
    ],
    "added_time": "2026-01-02 13:39:32"
  },
  {
    "source_file": "poet.song.156000.json",
    "title": "酬任察推惠石耳之作",
    "author": "羅願",
    "paragraphs": [
      "班嗣不借書，劉棻真好事。",
      "慚君輟漢簡，畀我充口耳。",
      "胡爲有牽聯，蒼石乃遭刵。",
      "平生任公子，百犗供釣餌。",
      "坐令天壤間，厭此江海味。",
      "君今效清癯，我更覺軟美。",
      "挾書擬從游，夢到沙頭市。"
    ],
    "added_time": "2026-01-02 13:39:39"
  },
  {
    "source_file": "poet.song.156000.json",
    "title": "酬寺簿勸農追和淵明見貽",
    "author": "羅願",
    "paragraphs": [
      "江漢之會，中具五民。",
      "見異而遷，乃喪厥真。",
      "相彼樊山，我行所因。",
      "有閒其壤，問彼居人。",
      "方時清明，家自爲稷。",
      "其藪其浸，其動其植。",
      "孰爲使民，有田不穡。",
      "亦惟蒲魚，恃此鮮食。",
      "歲運周回，景躔西陸。",
      "帝籍重開，天顔逾穆。",
      "耕事將起，毋荒遊逐。",
      "凡我農官，戒民宜宿。",
      "戒民伊何，美成在久。",
      "譬彼射侯，則求其耦。",
      "驅率慵墮，轉緣南畝。",
      "數耘疾收，在而心手。",
      "農亦有書，匪藏金匱。",
      "盍耕如莘，盍饁如冀。",
      "桑蔭清好，濁醪日至。",
      "已勤而食，則無所愧。",
      "勿謂此州，遠連邊鄙。",
      "我疆西北，盡其四履。",
      "風雨順時，日星循軌。",
      "屢豐作頌，以致歸美。"
    ],
    "added_time": "2026-01-02 13:39:39"
  },
  {
    "source_file": "poet.song.156000.json",
    "title": "鄂州勸農",
    "author": "羅願",
    "paragraphs": [
      "國有四民，各分一職。",
      "農次於士，蓋尊稼穡。",
      "日出當作，日入乃息。",
      "用天分地，以足衣食。",
      "菖葉初生，於是始耕。",
      "務限既入，農事轉急。",
      "禾當播種，乘雨接濕。",
      "高田大豆，榆莢爲候。",
      "三月區處，油麻穄黍。",
      "時當警竊，圖葺牆宇。",
      "蠶沙麥種，四月收貯。",
      "開渠決竇，以待暴雨。",
      "月建在午，秧苗入土。",
      "女工織作，三伏炎暑。",
      "七月芟草，燒治荒田。",
      "大麥小麥，上戊社前。",
      "禾欲上場，九月塗倉。",
      "緝績布縷，十月多霜。",
      "冬至埋穀，預試五種。",
      "不宜者輕，宜者則重。",
      "臘月糞地，治碓雕桑。",
      "脩治農器，向春則忙。",
      "四時之務，展轉相尋。",
      "既有常産，當有常心。",
      "雞豚兼蓄，棗栗成林。",
      "我念此州，土多冒占。",
      "紛紛剗請，擾擾定驗。",
      "雨澤空過，失天之時。",
      "生意不發，失地之脂。",
      "身力不出，枉墮四肢。",
      "於私無益，於官亦虧。",
      "耕既不深，難行根脈。",
      "耘既不勤，衆草之宅。",
      "糞若不施，穀不精澤。",
      "收若不速，風雨狼藉。",
      "若能開墾，處處良田。",
      "若能灌溉，歲歲豐年。",
      "古來開畝，廣尺深尺。",
      "長畝三條，於中種植。",
      "漸鋤隴草，爬土畝中。",
      "苗根日深，耐旱與風。",
      "又有區種，與畝不同。",
      "方深六寸，種禾一叢。",
      "七寸一區，勻如棋局。",
      "區收三升，畝號百斛。",
      "用力既到，所收亦多。",
      "比之漫撒，效驗如何。",
      "凡苗之長，全在糞壤。",
      "器欲巧便，牛須肥健。",
      "其或無牛，以人牽犁。",
      "彼此換工，惟在心齊。",
      "游手浮墮，譏笑父祖。",
      "一時之逸，終身之苦。",
      "稍識文字，莫弄官方。",
      "暫然得理，不可爲常。",
      "勸爾保身，孝謹無辱。",
      "勸爾居家，省儉常足。",
      "兄弟同心，勿營私曲。",
      "年豐感謝，休厭米穀。",
      "官租未送，莫嘗酒肉。",
      "不尋閒事，門戶清肅。",
      "粗然不闕，教子習讀。",
      "漸入士類，光庇宗族。",
      "歲時禮節，親隣往復。",
      "孫曾濟濟，所謂受福。",
      "古有茅容，雞供母饌。",
      "自將野菜，與客同飯。",
      "張氏九世，同居相愛。",
      "官家親問，寫忍以對。",
      "郄公貧餒，甥姪孤遺。",
      "飯藏兩頰，以活兩兒。",
      "王丹在鄉，親行農野。",
      "多載酒肴，勸賞勤者。",
      "前賢所爲，可以爲師。",
      "美哉農者，國之良民。",
      "直道本業，必養其親。",
      "姦未必富，拙未必貧。",
      "地道無窮，天有冬春。",
      "筋力在己，日用日新。",
      "俯仰求人，莫如求身。"
    ],
    "added_time": "2026-01-02 13:39:39"
  },
  {
    "source_file": "poet.song.156000.json",
    "title": "望梅亭",
    "author": "羅願",
    "paragraphs": [
      "節物重陽後，風烟庾嶺頭。",
      "休論梅子雨，纔度菊花秋。",
      "翠壁堪橫絕，幽亭勸小留。",
      "謀生兄弟拙，一一傍南州。"
    ],
    "added_time": "2026-01-02 13:39:39"
  },
  {
    "source_file": "poet.song.156000.json",
    "title": "送邕州吳使君",
    "author": "羅願",
    "paragraphs": [
      "題輿纔赴日邊程，便擁油幢鎮列城。",
      "地望素高唐五管，人才今似漢三明。",
      "時清市駿非無意，歲晏逢花好寄聲。",
      "太學英名湖海氣，此行持論要平平。"
    ],
    "added_time": "2026-01-02 13:39:39"
  },
  {
    "source_file": "poet.song.16000.json",
    "title": "留守待制視學  其六",
    "author": "石介",
    "paragraphs": [
      "泮水淥猶淺，春芹葉始敷。",
      "旌旗久停住，衿佩儼相趍。",
      "庾亮親臨學，哀公不詬儒。",
      "茲爲表則地，風教自王都。"
    ],
    "added_time": "2026-01-02 13:40:15"
  },
  {
    "source_file": "poet.song.235000.json",
    "title": "王古樵觀予苦瘡鄙句遂自賦眉遭二韻各二首因次其韻爲戲  其一",
    "author": "方一夔",
    "paragraphs": [
      "老去瘡殘擬炙眉，暫憑酒力引風巵。",
      "久疎朋友慙多病，薄買田園費學醫。",
      "吟罷肩寒生軫粟，坐來形槁似枯梨。",
      "浮生自笑多磨障，畫癖書癡發舊痍。"
    ],
    "added_time": "2026-01-02 13:40:47"
  },
  {
    "source_file": "poet.song.194000.json",
    "title": "載酒泛芙蓉溪游富樂伯用再和前韻牽課同作",
    "author": "程公許",
    "paragraphs": [
      "霸氣凄凉憶豫州，薜蘿掩映小山幽。",
      "不知今古幾枰誤，空使英雄兩淚流。",
      "借問長槍威塞外，何如短棹老滄洲。",
      "臨分更隔芙蓉語，投贈慙無玉可舟。"
    ],
    "added_time": "2026-01-02 13:40:49"
  },
  {
    "source_file": "poet.song.194000.json",
    "title": "溪亭春日二首  其二",
    "author": "程公許",
    "paragraphs": [
      "極目青天蜀道難，無因長坂得聯驂。",
      "思鄉浪費腸回九，行世何妨臂折三。",
      "楊柳風微生百媚，棠梨晝永带餘酣。",
      "天涯猶頼春娛客，那得鄰山寄一菴。"
    ],
    "added_time": "2026-01-02 13:40:49"
  },
  {
    "source_file": "poet.song.107000.json",
    "title": "寄游良臣五絕  其五",
    "author": "歐陽澈",
    "paragraphs": [
      "文會何時聚德星，紫芝眉宇照人清。",
      "錦韀並控尋春馬，持酒馮花爲解酲。"
    ],
    "added_time": "2026-01-02 13:41:03"
  },
  {
    "source_file": "poet.song.153000.json",
    "title": "明日欲對通夕不成寐枕上賦墨梅詩還契師宿逋  其三",
    "author": "許及之",
    "paragraphs": [
      "蒼顔幸沒黄塵裏，清夢忽墮孤山涯。",
      "處士橋邊卷蓬相，癡兒莫訝得香遲。"
    ],
    "added_time": "2026-01-02 13:41:05"
  },
  {
    "source_file": "poet.song.206000.json",
    "title": "吳門田家十詠  其七",
    "author": "毛珝",
    "paragraphs": [
      "村村鼓笛樂秋成，露未凝霜水未冰。",
      "無頼酒家偏罔利，隔年早掛上元燈。"
    ],
    "added_time": "2026-01-02 13:41:33"
  },
  {
    "source_file": "poet.song.42000.json",
    "title": "寄上金陵王荆公",
    "author": "馮山",
    "paragraphs": [
      "聖賢遺陳跡，文章隱至神。",
      "北天開盛際，南國起斯人。",
      "兼濟希先覺，公傳襲大醇。",
      "卑飛隨世俗，默觀養經綸。",
      "僶俛懷鉛槧，徊翔表縉紳。",
      "英聲搖海岳，高步出風塵。",
      "去就遲難進，謀猷久未伸。",
      "兩朝雖顧遇，大節每逡巡。",
      "四海傾台輔，千齡偶聖辰。",
      "有爲今道德，無間古君臣。",
      "雕琢唐文盛，更張漢法新。",
      "風霆傳信令，束縳解生民。",
      "所志惟膏澤，當除亦斧斤。",
      "寸心勞遠御，獨手助洪鈞。",
      "鐘鼎無前蹟，江湖自在身。",
      "功名非雅意，出處自天真。",
      "鴻雁雲霄勢，芝蘭道路春。",
      "軻雄平可駕，房魏淺非倫。",
      "江漢無良産，衣冠竊濫巾。",
      "才非當世用，仕爲有時貧。",
      "銜策驅馳久，風波出没頻。",
      "古心終少合，老態强難馴。",
      "名教誰依託，文書但隱淪。",
      "師門常耿耿，相府舊循循。",
      "萬里音容闊，諸生氣義均。",
      "絳紗瞻楚澤，白髪倦漳濱。",
      "鄙俚雖能達，精微豈盡陳。",
      "青雲如可附，何處更求仁。"
    ],
    "added_time": "2026-01-02 13:42:02"
  },
  {
    "source_file": "poet.song.42000.json",
    "title": "和梓漕陳帨誠伯弭節堂",
    "author": "馮山",
    "paragraphs": [
      "妖氛憑絕塞，皇武慰羣情。",
      "並命儒臣起，同謀將略明。",
      "前鋒殱醜虜，降仗委高旌。",
      "拓境新圖展，收功寸草横。",
      "投戈宜偃息，奠枕覺澄清。",
      "廣榭宏經構，羣公共落成。",
      "唱酬風月冷，談議鬼神驚。",
      "錦繡移將合，琅玕種即生。",
      "南方天外闊，北斗坐間傾。",
      "且享憂勤樂，除書恐再更。"
    ],
    "added_time": "2026-01-02 13:42:02"
  },
  {
    "source_file": "poet.song.169000.json",
    "title": "待制中書舍人陳公之亡以山宅須利既遷殯而未葬也後五月乃克葬焉二首  其一",
    "author": "葉適",
    "paragraphs": [
      "可怕陰陽惡，還驚日月遒。",
      "終成埋璧去，不作坐禪留。",
      "雨洗一簞浄，風翻千橘愁。",
      "門前繫船橛，宿鳥漫啁啾。"
    ],
    "added_time": "2026-01-02 13:42:06"
  },
  {
    "source_file": "poet.song.207000.json",
    "title": "快活歌  其一",
    "author": "白玉蟾",
    "paragraphs": [
      "快活快活真快活，被我一時都掉脫。",
      "撒手浩歌歸去來，生薑胡椒果是辣。",
      "如今快活大快活，有時放顛或放劣。",
      "自家身裏有夫妻，說向時人須笑殺。",
      "向時快活小快活，無影樹子和根拔。",
      "男兒端的會懷胎，子母同形活潑潑。",
      "快活快活真快活，虛空粉碎秋毫末。",
      "輪迴生死幾千生，這回大死方今活。",
      "舊時窠臼潑生涯，于今凈盡都掉脫。",
      "元來爹爹只是爺，懵懵懂懂自瓜葛。",
      "近來髣髴辨西東，七七依前四十八。",
      "如龍養珠心不忘，如鷄抱卵氣不絕。",
      "又似寒蟬吸曉風，又如老蚌含秋月。",
      "一箇閑人天地間，大笑一聲天地闊。",
      "衣則四時惟一衲，飯則千家可一鉢。",
      "三家村裏弄風狂，十字街頭打鶻突。",
      "一夫一妻將六兒，或行或坐常兀兀。",
      "收來放去任縱橫，即是十方三世佛。",
      "有酒一杯復一杯，有歌一闋復一闋。",
      "日中了了飯三餐，飯後齁齁睡一歇。",
      "放下萬緣都掉脫，脫得自如方快活。",
      "用盡醒醒學得癡，此時化景登晨訣。",
      "時人不會翻筋斗，如饑喫鹽加得渴。",
      "偶然放浪到廬山，身在白蘋紅蓼間。",
      "一登天籟亭前望，黄鶴未歸春雨寒。",
      "心酸世上幾多人，不煉金液大還丹。",
      "忘形養氣乃金液，對景無心是大還。",
      "忘形化氣氣化神，斯乃大道透三關。",
      "絳宮炎炎偃月爐，靈臺寂寂大玄壇。",
      "朱砂乃是赤鳳血，水銀乃是黑龜肝。",
      "金鉛採歸入土釜，木汞飛走居泥丸。",
      "華池正在氣海內，神室正在黄庭間。",
      "散則眼耳鼻舌忙，聚則經絡榮衛閑。",
      "五臟六腑各有神，萬神朝元歸一靈。",
      "一靈是謂混元精，先天後天乾元亨。",
      "聖人採此爲藥材，聚之則有散則零。",
      "晝夜河車不暫停，默契大造同運行。",
      "人人本有一滴金，金精木液各半斤。",
      "二十八宿歸一爐，一水一火須調勻。",
      "一候剛兮一候柔，一爻武兮一爻文。",
      "心天節候定寒暑，性地分野分楚秦。",
      "一日八萬四千里，自有斗柄周天輪。",
      "人將蛻殻陰陽外，不可不煉水銀銀。",
      "但得黄婆來紫庭，金翁姹女即婚姻。",
      "青龍白虎繞金鼎，黄芽半夜一枝春。",
      "九曲江頭飛白雪，崑崙山巔騰紫雲。",
      "丁公默默守玉爐，交媾溫養成胎嬰。",
      "神水沃滅三尸火，慧劍掃除六賊兵。",
      "無中生有一刀圭，糞丸中有蜣蜋形。",
      "誠哉一得即永得，片餉中間可結成。",
      "忽然四大成虛白，不覺一靈升太清。",
      "縱使工夫汞見鉛，不知火候也徒然。",
      "大都要藉周天火，十月聖胎方始圓。",
      "雖結丹頭終耗失，要須火候始凝堅。",
      "動靜存亡宜沐浴，吉凶進退貴抽添。",
      "火力綿綿九轉後，藥物始可成胎仙。",
      "一時八刻一周天，十二時辰準一年。",
      "每自一陽交媾後，功夫煉到六純乾。",
      "精神來往如潮候，氣血盈虛似月魂。",
      "一轂從來三十幅，妙處都由前後弦。",
      "專氣致柔爲至仁，禮義智信融爲仁。",
      "真土歸位爲至真，水火金木俱渾全。",
      "精水神火與意土，煉使魂魄歸其根。",
      "先天一氣今常存，散在萬物與人身。",
      "花自春風鳥自啼，豈知造物天爲春。",
      "百姓日用而不知，氣入四肢徒凋殘。",
      "松竹虛心受氣足，凌霜傲雪長年青。",
      "况人元神本不死，此氣即是黄芽鉛。",
      "老松可少病可健，散者可聚促可延。",
      "心入虛無行火候，內景內象壺中天。",
      "須知一塵一蓬萊，與走一葉一偓佺。",
      "神即火兮氣即藥，心爲爐兮身爲田。",
      "自耕自種自烹煉，一日一粒如黍然。",
      "靈芝一生甘露降，龜蛇千古常相纏。",
      "一朝雷電撼山川，一之則日萬則煙。",
      "日中自有金烏飛，夜夜三更入廣寒。",
      "子子孫孫千百億，爐鼎鷄犬皆登天。",
      "大道三十有二傳，傳到天台有悟真。",
      "四傳復至白玉蟾，眼空四海嗟無人。",
      "偶遇太平興國宮，白髮道士其姓陳。",
      "半生立志學鉛汞，萬水千山徒苦辛。",
      "一朝邂逅廬山下，擺手笑出人間塵。",
      "翠閣對床風雨夜，授以丹法使還元。",
      "人生何似一杯酒，人生何似一盞燈。",
      "蓬萊方丈在何處，青雲白鶴欲歸去。",
      "快活快活真快活，爲君說此末後句。",
      "末後一句親分付，普爲天下學仙者，曉然指出蓬萊路。"
    ],
    "added_time": "2026-01-02 13:42:13"
  },
  {
    "source_file": "poet.song.207000.json",
    "title": "快活歌  其二",
    "author": "白玉蟾",
    "paragraphs": [
      "破衲雖破破復補，身中自有長生寶。",
      "拄杖奚用巖頭藤，草鞋不用田中藁。",
      "或狂走，或兀坐，或端立，或仰卧。",
      "時人但道我風顛，我本不顛誰識我。",
      "熱時只飲華池雪，寒時獨向丹中火。",
      "饑時愛喫黑龍肝，渴時貪吸青龍腦。",
      "絳宮新發牡丹花，靈臺初生薏苡草。",
      "却笑顔回不爲夭，又道彭鏗未是老。",
      "一盞中黄酒更甜，千篇內景詩尤好。",
      "沒絃琴兒不用彈，無腔曲子無人和。",
      "朝朝暮暮打憨癡，且無一點閑煩惱。",
      "尸解飛昇總是閑，死生生死無不可。",
      "隨緣且喫人間飯，不用繅蠶不種稻。",
      "寒霜凍雪未爲寒，朝饑暮餒禁得餓。",
      "天上想有仙官名，人間不愛真人號。",
      "跨虎金翁是鉛兄，乘龍姹女爲汞嫂。",
      "泥丸宮裏有黄婆，解把嬰兒自懷抱。",
      "神關氣關與心關，三關一簇都穿過。",
      "六賊心如火正焚，三尸膽似天來大。",
      "不動干戈只霎時，破除金剛自搜邏。",
      "一齊縛向火爐邊，碎爲微塵誰斬挫。",
      "而今且喜一粒紅，已覺丁公婚老媼。",
      "當初不信翠虛翁，豈到如今脫關鎖。",
      "葉苗正嫩採歸來，猛火煉之成紫磨。",
      "思量從前早是早，翠虛翁已難尋討。",
      "我今不見張平叔，便把悟真篇駡倒。",
      "從前何知古聖心，慈悲反起兒孫禍。",
      "世人若要煉金丹，只去身中求藥草。",
      "十月工夫慢慢行，只愁火候無人道。",
      "但知進退與抽添，七返九還都性燥。",
      "溪山魚鳥恁逍遥，風月林泉供笑傲。",
      "蓬頭垢衣天下行，三千功滿歸逢島。",
      "或居朝市或居山，或時呵呵自絕倒。",
      "雲滿千山何處尋，我在市廛誰識我。"
    ],
    "added_time": "2026-01-02 13:42:13"
  },
  {
    "source_file": "poet.song.207000.json",
    "title": "必竟恁地歌",
    "author": "白玉蟾",
    "paragraphs": [
      "我生不信有神仙，亦不知有大羅天。",
      "那堪見人說蓬萊，掩面却笑渠風顛。",
      "七返還丹多不實，往往將謂人虛傳。",
      "世傳神仙能飛昇，又道不死延萬年。",
      "肉既無翅必墜地，人無百歲安可延。",
      "滿眼且見生死俱，死生生死相循旋。",
      "翠虛真人與我言，他所見識大不然。",
      "恐人緣淺賦分薄，自無壽命歸黄泉。",
      "人身只有三般物，精神與氣常保全。",
      "其精不是交感精，廼是玉皇口中涎。",
      "其氣即非呼吸氣，乃知却是太素煙。",
      "其神即非思慮神，可與元始相比肩。",
      "我聞其言我亦怖，且怖且疑且擎拳。",
      "但知即日動止間，一物相處常團圓。",
      "此物根蒂乃精氣，精氣恐是身中填。",
      "豈知此精此神氣，根於父母未生前。",
      "三者未常相返離，結爲一塊太無邊。",
      "人之生死空自爾，此物湛寂何傷焉。",
      "吾將矍然以自思，老者必不虛其言。",
      "是我將有可愛業，渠必以此示言詮。",
      "開禧元年中秋夜，焚香跪地口相傳。",
      "朅爾行持三兩日，天地日月軟如綿。",
      "忽然嚼得虛空破，始知鍾呂皆參玄。",
      "吾之少年早留心，必不至此猶塵緣。",
      "且念八百與三千，雲鶴相將來翩翩。"
    ],
    "added_time": "2026-01-02 13:42:13"
  },
  {
    "source_file": "poet.song.207000.json",
    "title": "安分歌",
    "author": "白玉蟾",
    "paragraphs": [
      "神仙底事君知否，君若知兮求不苟。",
      "先且回頭自揣量，須量瞞心方開口。",
      "神仙有術非不傳，也要儂家有夙緣。",
      "若也人人皆會得，天機容易向人言。",
      "學道學仙須篤志，堅然一念無疑意。",
      "如是操心無始終，又道辨金將火試。",
      "你們心地荆棘多，善根纔發便成魔。",
      "若能先合神仙意，己分無時也奈何。",
      "心地不明言行惡，做出事來須是錯。",
      "自家無取他無求，思量何似當初莫。",
      "恁地思量本故然，且教自己故心堅。",
      "君看古今得事者，一片靈臺必不然。",
      "未見志人須願見，逢著人時心百變。",
      "何緣傳授有易難，自是玄門未歷鍊。",
      "問你如何不料量，自家窮達任穹蒼。",
      "但且奈心依本分，人言有麝自然香。",
      "玉蟾本是山林客，尋箇好心人難得。",
      "于今且趁草鞋壯，臉似桃紅眼正黑。",
      "玉蟾你也好獃頭，何似拂袖歸去休。",
      "有可度人施設處，便還鍾呂逞風流。",
      "無人知，獨自去，白雲千里不回顧。",
      "依前守取三脚鐺，且把清風明月煮。"
    ],
    "added_time": "2026-01-02 13:42:13"
  },
  {
    "source_file": "poet.song.207000.json",
    "title": "茶歌",
    "author": "白玉蟾",
    "paragraphs": [
      "柳眼偷看梅花飛，百花頭上東風吹。",
      "壑源春到不知時，霹歷一聲驚曉枝。",
      "枝頭未敢展鎗旗，吐玉綴金先獻奇。",
      "雀舌含春不解語，只有曉露晨煙知。",
      "带露和煙摘歸去，蒸來細搗幾千杵。",
      "捏作月團三百片，火候調勻文與武。",
      "碾邊飛絮捲玉塵，磨下落珠散金縷。",
      "首山黄銅鑄小鐺，活火新泉自烹煮。",
      "蟹眼已沒魚眼浮，壵壵松聲送風雨。",
      "定州紅玉琢花甆，瑞雪滿甌浮白乳。",
      "綠雲入口生香風，滿口蘭芷香無窮。",
      "兩腋颼颼毛竅通，洗盡枯腸萬事空。",
      "君不見孟諫議，送茶驚起盧仝睡。",
      "又不見白居易，餽茶喚醒禹錫醉。",
      "陸羽作茶經，曹暉作茶銘。",
      "文正范公對茶笑，紗帽籠頭煎石銚。",
      "素虛見雨如丹砂，點作滿盞菖蒲花。",
      "東坡深得煎水法，酒闌往往覓一呷。",
      "趙州夢裏見南泉，愛結焚香瀹茗緣。",
      "吾儕烹茶有滋味，華池神水先調試。",
      "丹田一畝自栽培，金翁姹女採歸來。",
      "天爐地鼎依時節，煉作黄芽烹白雪。",
      "味如甘露勝醍醐，服之頓覺沉痾甦。",
      "身輕便欲登天衢，不知天上有茶無。"
    ],
    "added_time": "2026-01-02 13:42:13"
  },
  {
    "source_file": "poet.song.39000.json",
    "title": "原蝗",
    "author": "王令",
    "paragraphs": [
      "蝗生於野誰所爲，秋一母死遺百兒。",
      "埋藏地下不腐爛，疑有鬼黨相收持。",
      "寒禽冬饑啄地食，拾掇穀種無餘遺。",
      "吻惟掠卵不加破，意似留與人爲饑。",
      "去年冬温臘雪少，土脉不凍無冰凘。",
      "春氣蒸炊出地面，戢戢密若在釡糜。",
      "老農頑愚不識事，小不撲滅大莫追。",
      "遂令相聚成氣勢，來若大水無垠涯。",
      "蓬蒿滿眼幸無用，爾縱嚼盡誰爾譏。",
      "而何存留不咀嚼，反向禾黍加傷夷。",
      "鴟鴉啄啣各取飽，充實腸腹如撐支。",
      "兒童跳躍仰面笑，却愛甚密嫌疏稀。",
      "吾思萬物造作始，一一盡可天理推。",
      "四其行蹄翼不假，上既載角齒乃虧。",
      "夫何此獨出羣類，既使躍跳仍令飛。",
      "麒麟千載或一見，仁足不忍踏草萎。",
      "鳳凰偶出即爲瑞，亦曰竹食梧桐棲。",
      "彼何甚少此何衆，况又口腹害不訾。",
      "遂令思慮不可及，萬目仰面號天私。",
      "天公被誣莫自辨，慘慘白日陰無輝。",
      "而余昏狂不自度，欲盡物理窮毫絲。",
      "要袪衆惑運獨見，中夜力爲窮研思。",
      "如知在人不在天，譬之蚤虱生裳衣。",
      "捫搜剔撥要歸盡，是豈人者尚好之。",
      "然而身尚不絕種，豈復垢舊招致斯。",
      "魚朽生蟲肉腐蠧，理有常爾無何疑。",
      "誰爲憂國太息者，應喜我有原蝗詩。"
    ],
    "added_time": "2026-01-02 13:42:14"
  },
  {
    "source_file": "poet.song.13000.json",
    "title": "徐元輿見邀與諸君同遊至峯山溪上作",
    "author": "梅堯臣",
    "paragraphs": [
      "春霽重行行，行行在墟里。",
      "攄懷厭樓觀，寓興欣山水。",
      "斷壁翠連雲，寒流清見底。",
      "主人開綠樽，下馬臨芳芷。",
      "澄溜瀉灣漘，跳波生石齒。",
      "園林始弄萼，臯壠時鳴雉。",
      "談謔忘機心，笑言驚俗耳。",
      "曠哉茲日遊，何羨稽山美。"
    ],
    "added_time": "2026-01-02 13:42:20"
  },
  {
    "source_file": "poet.song.13000.json",
    "title": "離蕪湖至觀頭橋",
    "author": "梅堯臣",
    "paragraphs": [
      "江口泊來久，菰蒲長舊苗。",
      "爭雛洲鵲鬭，遺子浦魚跳。",
      "宿岸欣逢戍，歸船競趁潮。",
      "時時望鄉樹，已恨白雲遥。"
    ],
    "added_time": "2026-01-02 13:42:20"
  },
  {
    "source_file": "poet.song.35000.json",
    "title": "和秘閣趙光祿學士臘月夜閣宿見寄",
    "author": "劉攽",
    "paragraphs": [
      "秘宇聳嚴凝，名卿壽作朋。",
      "臘殘琪樹雪，夜寂瑣窗燈。",
      "交意嘗投漆，高談亟引繩。",
      "正憐湖海別，况復歲華增。",
      "詩勇堅無敵，材全問不能。",
      "龍淵方出匣，持以喻韓稜。"
    ],
    "added_time": "2026-01-02 13:42:28"
  },
  {
    "source_file": "poet.song.29000.json",
    "title": "南園雜詩六首 蓮房",
    "author": "司馬光",
    "paragraphs": [
      "蓮房前後熟，供噉不須齊。",
      "肉嫩山蜂子，稜深天馬蹄。",
      "尚連餘蘂在，深映亂荷低。",
      "脆美知新采，近根猶带泥。"
    ],
    "added_time": "2026-01-02 13:42:45"
  },
  {
    "source_file": "poet.song.194000.json",
    "title": "重陽即事",
    "author": "程公許",
    "paragraphs": [
      "爛漫三年藥市遊，饑驅忽到字江頭。",
      "凄凉風色欄干暮，靉靆晴雲䆉稏秋。",
      "紅葉不知人恨遠，黄花慣與客供愁。",
      "諸君正爾癡官事，誰共高吟百尺樓。"
    ],
    "added_time": "2026-01-02 13:43:26"
  },
  {
    "source_file": "poet.song.194000.json",
    "title": "題秋芳菊蝶圖",
    "author": "程公許",
    "paragraphs": [
      "故山歲歲霜秋杪，手折黄花岸接䍦。",
      "粉蝶笑窺人老大，玉蛆撩動句新奇。",
      "雨荒靖節醉吟處，風亂韓憑飛舞時。",
      "卧展新圖續歸夢，晚香有味我同誰。"
    ],
    "added_time": "2026-01-02 13:43:26"
  },
  {
    "source_file": "poet.song.16000.json",
    "title": "嘉州讀邸報見張叔文由御史臺主簿改著作佐郎依舊在臺",
    "author": "石介",
    "paragraphs": [
      "驚聞除目到遐荒，病眼偏明喜倍常。",
      "古節舊如臺柏直，青衫新惹閣芸香。",
      "中廬夜宿羣經蠹，北戶朝趍滿簡霜。",
      "主簿雖卑官漸緊，近來應有諫書囊。"
    ],
    "added_time": "2026-01-02 13:43:57"
  },
  {
    "source_file": "poet.song.198000.json",
    "title": "祁陽道中",
    "author": "劉克莊",
    "paragraphs": [
      "昨過知岑寂，重來况雪天。",
      "人居雞柵裏，路在鳥巢邊。",
      "草市開還閉，茅山斷復連。",
      "瀟江清似鏡，悔不問歸船。"
    ],
    "added_time": "2026-01-02 13:44:13"
  },
  {
    "source_file": "poet.song.242000.json",
    "title": "王琴所話別",
    "author": "黄庚",
    "paragraphs": [
      "羈懷不可述，頼有古琴知。",
      "客舍相逄日，江楓正落時。",
      "夕陽村店酒，秋色野橋詩。",
      "別去吳江上，悠悠動遠思。"
    ],
    "added_time": "2026-01-02 13:44:45"
  },
  {
    "source_file": "poet.song.25000.json",
    "title": "子駿運使八咏堂 寶峰亭",
    "author": "文同",
    "paragraphs": [
      "嘉陵抱江回，平衍出橫澨。",
      "中間築雄壘，獨據兩川會。",
      "行臺敞嚴府，磊砢北城外。",
      "潭潭走群楹，直上巒嶺背。",
      "危牆繚空闊，飛閣入茫昧。",
      "上有寶峰亭，仰見白雲內。",
      "岧嶢占孤絕，下與萬山對。",
      "層檐動寥廓，曲檻枕闤闠。",
      "主人從籃轝，晚興在公退。",
      "心掩萬象遠，目引八極大。",
      "鈎簾拂坐榻，隠几緩衣带。",
      "詩書抉關鍵，筆硯産珠貝。",
      "是時衆吏去，不敢呈計會。",
      "雖然彼郡邑，原本窮利害。",
      "自取金穀饒，無煩米鹽碎。",
      "此地寄清襟，歲書從屢最。"
    ],
    "added_time": "2026-01-02 13:44:57"
  },
  {
    "source_file": "poet.song.25000.json",
    "title": "子駿運使八咏堂 柏軒",
    "author": "文同",
    "paragraphs": [
      "沈沈敞幽軒，聳聳列寒柏。",
      "清音納窗戶，爽氣逼枕席。",
      "主人重端勁，坐若對佳客。",
      "時復下撫摩，破蘚交履迹。",
      "此意乃如是，來者當愛惜。",
      "大厦須良材，相期早千尺。"
    ],
    "added_time": "2026-01-02 13:44:57"
  },
  {
    "source_file": "poet.song.213000.json",
    "title": "送森知客",
    "author": "釋普度",
    "paragraphs": [
      "清遠溪邊劄寨時，春風簇簇露槍旗。",
      "誰知喚客喫茶處，萬別千差一道歸。"
    ],
    "added_time": "2026-01-02 13:45:18"
  },
  {
    "source_file": "poet.song.194000.json",
    "title": "以梨橙寄景韓景韓有詩來謝因和韻奉答",
    "author": "程公許",
    "paragraphs": [
      "離腸不耐食張梨，併裹橙金遣使齎。",
      "薄饋羞同園吏菜，好詞空費外孫虀。",
      "含消漢苑夢頻渴，霜落洞庭書續題。",
      "莫遣楚嬌多勸飲，怨歌難解太常妻。"
    ],
    "added_time": "2026-01-02 13:46:02"
  },
  {
    "source_file": "poet.song.16000.json",
    "title": "嘉州寄左綿王虞部",
    "author": "石介",
    "paragraphs": [
      "江山如畫望無窮，況屬昇平歲屢豐。",
      "萬樹芙蓉秋色裏，千家碪杵月明中。",
      "斷霞半著燕支木，零露偏留筀竹叢。",
      "只欠流杯曲水宴，風流未與左綿同。"
    ],
    "added_time": "2026-01-02 13:46:05"
  },
  {
    "source_file": "poet.song.29000.json",
    "title": "南園雜詩六首 不寐",
    "author": "司馬光",
    "paragraphs": [
      "長年睡益少，氣耗非神清。",
      "昨朝多啜茶，況以思慮并。",
      "中煩枕屢移，展轉何時明。",
      "蘇秦六國印，力取鴻毛輕。",
      "白圭萬金産，運智立可營。",
      "如何五更夢，百方終不成。"
    ],
    "added_time": "2026-01-02 13:46:11"
  },
  {
    "source_file": "poet.song.156000.json",
    "title": "春社禮成借用寺簿釋奠詩韻呈諸同官",
    "author": "羅願",
    "paragraphs": [
      "素餐深覺愧漣漪，后稷勾龍實吏師。",
      "平土至今猶有頼，配天在昔蓋多儀。",
      "操豚底用勤巫祝，餉黍行看媚婦兒。",
      "海內和平頌聲作，登歌還有載芟詩。"
    ],
    "added_time": "2026-01-02 13:46:18"
  },
  {
    "source_file": "poet.song.117000.json",
    "title": "四月一日舟中",
    "author": "晁公遡",
    "paragraphs": [
      "渺渺無風浪自平，順流乘曉放舟行。",
      "汀蘋不與春同老，池草能隨夢復生。",
      "山色向人元不改，年華轉景未須驚。",
      "故人相會無多日，有酒何妨爲我傾。"
    ],
    "added_time": "2026-01-02 13:46:21"
  },
  {
    "source_file": "poet.song.117000.json",
    "title": "師安撫生日",
    "author": "晁公遡",
    "paragraphs": [
      "鼻祖貽謀遠，承家積慶長。",
      "青箱元不墜，玉樹久逾芳。",
      "氣驗三嵎秀，祥占五世昌。",
      "向來蜀父老，久憶漢文章。",
      "試問風騷將，誰登翰墨場。",
      "浮雲玉壘變，秋草墨池荒。",
      "大雅淪金石，斯文厭秕穅。",
      "九成方命舜，三變必興唐。",
      "東壁初觀象，南箕果降光。",
      "終當薦清廟，始驗出崑岡。",
      "世喜韶音在，人皆肉味忘。",
      "遥聞望帝國，重立鄭公鄉。",
      "議論看前輩，春秋守素王。",
      "談經追服杜，下筆逼班揚。",
      "價重連城璧，功高治水航。",
      "詞源傾灧澦，才刃劇干將。",
      "思涌辭穿月，文成字挾霜。",
      "高明齊日觀，豪健敵風檣。",
      "不但垂金薤，方期兆玉璜。",
      "徑宜排稷下，不用奏阿房。",
      "退草三千牘，深窺數仞牆。",
      "多聞正科斗，博識辨商羊。",
      "鄉黨尊王烈，交游說鄭莊。",
      "絃歌化鄒魯，文物見成康。",
      "壯歲觀周樂，昭時笑楚狂。",
      "風塵天下轍，日月魏中梁。",
      "星列橋門外，霜寒璧水傍。",
      "應書隨漢傳，鼓篋上虞庠。",
      "大策先多士，高談兀老蒼。",
      "諸儒甘折角，宗伯許升堂。",
      "擢秀聯龍虎，凌霄翳鳳凰。",
      "西黌聊偃息，北海暫徊翔。",
      "絳帳師儒室，青衿弟子行。",
      "至音消鄭衛，俗學起膏肓。",
      "德業方天縱，才名故日彰。",
      "築巖宜夢說，負鼎可干湯。",
      "憲古興華旦，蒐儒列奉常。",
      "魯宮傳禮樂，趙鐸應宮商。",
      "金納諸侯酎，郊崇上帝觴。",
      "朝儀修草具，廟樂紀芝房。",
      "方刺封中制，將分岱岳祊。",
      "守邦嚴典禮，範俗正隄防。",
      "恩賜尚書舄，班齊騎省郎。",
      "明光聯執戟，建禮入含香。",
      "鳴玉趨文陛，垂紳拱御牀。",
      "天臨豸冠動，風凜獸樽凉。",
      "禁省吟紅藥，朝廷少皂囊。",
      "憂時惟賈傅，疾惡甚張綱。",
      "伏閣曾留諫，埋輪詎畏强。",
      "忠言深慷慨，直氣欻飛揚。",
      "屢乞開宣室，常思請尚方。",
      "馬皆貪立仗，鳳獨見朝陽。",
      "直道難容黯，羣臣惜渡湘。",
      "虛心忘寵辱，知命信行藏。",
      "徼道森長樂，周廬肅未央。",
      "贅衣重入侍，交戟儼開張。",
      "地有長城固，時無寶瑟僵。",
      "鳴鑾思禹穴，飛旆入雷塘。",
      "仗狩崆峒遠，旌垂少海黄。",
      "方資清宿衛，乃遽釋軒裳。",
      "負郭俄回駕，專城再耀鋩。",
      "化移江北枳，訟决召南棠。",
      "已去浮江虎，潛軀避境蝗。",
      "使車更刺舉，夷路看騰驤。",
      "未即歸前席，還聞出護羌。",
      "不通五尺道，坐富十年糧。",
      "念昔東南帝，多興楚越疆。",
      "聚星占晉國，厭氣走秦皇。",
      "往者何勞繼，今王未易量。",
      "布書垂象魏，仄席在巖廊。",
      "大業雖中僨，神謀正外攘。",
      "會須擒頡利，方擬殄燒當。",
      "宇宙依秦樹，山河接汶篁。",
      "再令宮禁肅，必頼股肱良。",
      "豈久留乘塞，行看入奉璋。",
      "無安都護府，亟趣舍人裝。",
      "有客彈長鋏，終年竊太倉。",
      "乘龍安敢望，飛鳳果爲祥。",
      "貪祿難投幘，登堂阻奉觴。",
      "遥期千歲壽，坐見海生桑。"
    ],
    "added_time": "2026-01-02 13:46:21"
  },
  {
    "source_file": "poet.song.117000.json",
    "title": "范令人生日",
    "author": "晁公遡",
    "paragraphs": [
      "文正垂芳久，風流八葉蕭。",
      "名傳慶歷頌，功冠寶元朝。",
      "人物追三代，儀刑正百僚。",
      "後來登玉筍，故自有霜條。",
      "配德皆乘鳳，生賢必珥貂。",
      "賦高梁苑雪，聲振浙江潮。",
      "已慶生金社，俄聞夢紫霄。",
      "飈車度弱水，絳節下陽寥。",
      "溫潤珠無纇，清修玉不雕。",
      "成家自褵結，高節陋琴挑。",
      "靈匹期河漢，仙槎近斗杓。",
      "擇夫得溫嶠，傳業繼班昭。",
      "比物能吟絮，逢辰解頌椒。",
      "早遵王吉儉，久去少君驕。",
      "絳帳詩書在，朱絃律呂調。",
      "行皆圖史應，步節珮環摇。",
      "林下風姿遠，閨中禮法饒。",
      "翟衣嚴象服，彤史嗣英飈。",
      "夙御魚軒駕，和鳴鳳管簫。",
      "清標矜竹潤，盛德頌桃夭。",
      "八桂知同秀，三芝等後彫。",
      "他年看洗髓，終不羨雲翹。"
    ],
    "added_time": "2026-01-02 13:46:21"
  },
  {
    "source_file": "poet.song.117000.json",
    "title": "偶成  其一",
    "author": "晁公遡",
    "paragraphs": [
      "鸞鑑無塵月影圓，不須朱粉污紅顔。",
      "待傳京兆眉膴樣，剩寫春容入遠山。"
    ],
    "added_time": "2026-01-02 13:46:21"
  },
  {
    "source_file": "poet.song.117000.json",
    "title": "偶成  其二",
    "author": "晁公遡",
    "paragraphs": [
      "臉上桃花春自開，眉邊柳色日全回。",
      "遥知弄粉粧成晚，應待溫郎玉鏡臺。"
    ],
    "added_time": "2026-01-02 13:46:21"
  },
  {
    "source_file": "poet.song.188000.json",
    "title": "酬吳教程丞",
    "author": "洪咨夔",
    "paragraphs": [
      "六花結陣護輕寒，緩带西風夾谷壇。",
      "破竹正期多算勝，把萸何暇半酣看。",
      "聲驅黑祲千山卷，氣攝黄河一夜乾。",
      "識得天津裴度面，人心已作太山安。"
    ],
    "added_time": "2026-01-02 13:46:26"
  },
  {
    "source_file": "poet.song.235000.json",
    "title": "梅後久雨",
    "author": "方一夔",
    "paragraphs": [
      "自入梅天氣力微，不堪暑濕互蒸炊。",
      "鬢邊衰白三千丈，雨後昏黄十二時。",
      "積潤圖書供火焙，新裁羅褐覆香匜。",
      "小占定有朝晴喜，忽聽黄鶑語柳枝。"
    ],
    "added_time": "2026-01-02 13:46:31"
  },
  {
    "source_file": "poet.song.235000.json",
    "title": "田家雜興三首  其一",
    "author": "方一夔",
    "paragraphs": [
      "樵路通村暗蒺藜，數椽茅蕝護疎籬。",
      "陰陰清樾風生樹，拍拍蒼鵝水滿陂。",
      "記日旋鋤燒地粟，上時新賣落車絲。",
      "晚晴慙愧逢端午，醉卧黄昏自不知。"
    ],
    "added_time": "2026-01-02 13:46:31"
  },
  {
    "source_file": "poet.song.170000.json",
    "title": "代漕使宴賀帥平蠻轉官樂語",
    "author": "王子俊",
    "paragraphs": [
      "紫橐仙人雲錦裳，碧油幢下受降羌。",
      "三邊外掃烟塵靜，一札中含雨露香。",
      "天上即歸扶日轂，樽前莫惜醉霞觴。",
      "主賓情分今如許，飲罷相携入帝鄉。"
    ],
    "added_time": "2026-01-02 13:46:42"
  },
  {
    "source_file": "poet.song.170000.json",
    "title": "代趙漕使進秩酢帥燕會樂語",
    "author": "王子俊",
    "paragraphs": [
      "星軺夜落錦江邊，萬里來依刺史天。",
      "纔了銓衡三考績，便勤督府一金筵。",
      "綠尊敬酢青田酒，翠袖爭扶紫橐仙。",
      "飲罷嘉賓歸底處，三槐陰裏望貂蟬。"
    ],
    "added_time": "2026-01-02 13:46:42"
  },
  {
    "source_file": "poet.song.170000.json",
    "title": "總使生日樂語",
    "author": "王子俊",
    "paragraphs": [
      "丹青步武是家傳，夜泛靈槎下九天。",
      "纔看收駒霜滿節，旋觀董餉地流錢。",
      "補天有譜行歸輔，閲世無疆不計年。",
      "飲罷鋒車趣東去，座中舐鼎亦俱仙。"
    ],
    "added_time": "2026-01-02 13:46:42"
  },
  {
    "source_file": "poet.song.170000.json",
    "title": "淳熙內禪頌",
    "author": "王子俊",
    "paragraphs": [
      "太初冥冥，孰究孰營。",
      "羲儀圖之，靡麗於成。",
      "有聖惟勛，疏之瀹之。",
      "斧其不條，而荒度之。",
      "匪世不阜，匪穹不佑。",
      "可燕可守，而勛以不有。",
      "乃遜於華，與世爲公。",
      "何以告之，曰允執其中。",
      "華述厥志，亦以命文命。",
      "率克念厥紹，以共闡厥盛。",
      "皇皇惟天，而勛則之。",
      "絕德與功，紹者克之。",
      "我瞻我稽，閲世惟千。",
      "泯泯棼棼，曾莫闖厥藩。",
      "天將開之，必固培之。",
      "厥培以豐，古尚克回之。",
      "豈惟回之，視培淺深。",
      "軼而躪之，視我斯今。",
      "粵歲己酉，二月壬戌。",
      "天仗宵嚴，彤廷曉蹕。",
      "穆穆壽皇，如天斯臨。",
      "羣后在位，奉承玉音。",
      "曰予一人，實倦於勤。",
      "退處北宮，以篤於親。",
      "赫是大寶，畀我聖子。",
      "聖子惟睿，天命夙以啟。",
      "不吝於權，盍居乃功。",
      "釋焉不居，惟壽皇之公。",
      "壽皇之公，其孰發之。",
      "念我高宗，中心怛之。",
      "始時春秋，五十有六。",
      "嚮用康寧，以燕遐福。",
      "亟其與子，於密退藏。",
      "其子爲誰，繄我壽皇。",
      "壽皇承之，匪亟匪徐。",
      "二十八年，四方於於。",
      "國是益孚，生齒益蕃。",
      "於野於朝，肅肅閑閑。",
      "聖子重暉，如帝之初。",
      "於千萬年，曾靡或渝。",
      "熟條不根，熟委弗源。",
      "念我高宗，允遜孔艱。",
      "匪高宗是懷，藝祖之思。",
      "洗時之腥，仁涵於肌。",
      "靈旗燄燄，平國惟九。",
      "其酋既貸，矧彼羣醜。",
      "吾子吾孫，吾士大夫。",
      "毋刻爾刑，顧質之書。",
      "爾有嘉言，爾則我告。",
      "我賞我勸，如彼害何悼。",
      "不以干戈，而置詩書。",
      "維彼槐庭，謂匪儒弗居。",
      "列聖一心，諱兵與刑。",
      "維鯁言是聽，惟大猷是經。",
      "鍾我高宗，啟我壽皇。",
      "爰及聖上，篤其明昌。",
      "惟是四條，式克至今。",
      "藝祖高宗，壽皇之心。",
      "匪時匪今，振古之式。",
      "式勿替厥度，亦以燕罔極。",
      "帝開明堂，百辟來賀。",
      "四夷攸同，莫敢或訛。",
      "不肅不厲，不震不竦。",
      "焯其舊章，貽我垂拱。",
      "勛迫大耄，乃禪於華。",
      "華逮陟方，俾夏建厥家。",
      "孰如高宗，及我壽皇。",
      "與齡方昌，而遽晦厥光。",
      "帝降而王，功弗德之逮。",
      "庸不列五帝，而祖三代。",
      "孰如我皇，惟德崇崇。",
      "顯號鴻休，蔚其並隆。",
      "維時壽皇，萬壽無疆。",
      "日三受朝，衮冕煌煌。",
      "維時皇上，治益底厥極。",
      "親心載寧，萬邦以無斁。",
      "萬姓謳歌，於室於塗。",
      "微臣作頌，以對於康衢。"
    ],
    "added_time": "2026-01-02 13:46:42"
  },
  {
    "source_file": "poet.song.170000.json",
    "title": "和徐思叔題貧樂圖",
    "author": "王子俊",
    "paragraphs": [
      "大兒阻饑頗廢書，小兒忍寒粟生膚。",
      "婦縱有褌無一襦，不敢緣此相庸奴。"
    ],
    "added_time": "2026-01-02 13:46:42"
  },
  {
    "source_file": "poet.song.112000.json",
    "title": "送賈可封隨郭帥還西城三十韵",
    "author": "王之望",
    "paragraphs": [
      "峴山之陽漢江浦，黄花九月迷村塢。",
      "故人船上初識君，白酒黄鷄對樽俎。",
      "坐中意氣最相親，便許論交輸肺腑。",
      "君時方壯我尚少，杯酒相逢各豪舉。",
      "欲傾滄海入壺觴，不覺風雲先笑語。",
      "煙塵回首暗鄉縣，避地偷生兩羈旅。",
      "西城邂逅正春風，南鄭流離共秋暑。",
      "扁舟東下一沾巾，漢陰渡頭天欲雨。",
      "君留蜀漢我甌越，關塞悠悠路修阻。",
      "每悔昔日但酸辛，欲寄好音誰付與。",
      "日邊失喜雙眼明，一笑恍然相勞苦。",
      "久經喪亂喜强健，語及艱難更悽楚。",
      "離合悲歡二十載，往事傷心那可數。",
      "酒後清狂不復能，鬢邊白髮今如許。",
      "向來驥子未總角，今與爺長秀而膴。",
      "文學嶄然已老成，吾徒之衰固其所。",
      "君材磊磊多大略，胸次縱橫雜文武。",
      "當年上疏請長纓，欲以忠信爲干櫓。",
      "馳驅慷慨感知己，十年上佐留邊圉。",
      "一從捧檄傍紅蓮，幾爲臨戎揮白羽。",
      "元戎入覲載輜車，策勳進秩光賓主。",
      "王卿合作水衡丞，庾杲復入將軍府。",
      "胡爲側翅尚隨人，千里長城頼裨補。",
      "汾陽僚吏多將相，家聲盛事今猶古。",
      "致身富貴真未晚，唾手功名不難取。",
      "豈惟出幕看旌麾，會是封侯裂茅土。",
      "炎歊六月三吳路，海氣昏昏暗天宇。",
      "驪駒已駕不可留，憂緒中來密如組。",
      "亦如遠送終別離，只有加餐相贈處。",
      "雙魚莫厭遠書頻，從此西風日傾佇。"
    ],
    "added_time": "2026-01-02 13:47:16"
  },
  {
    "source_file": "poet.song.3000.json",
    "title": "上寺留題",
    "author": "王禹偁",
    "paragraphs": [
      "松杉疏瘦簇山根，樓殿參差對郭門。",
      "不惜馬蹄來北寺，爲憐熊耳在西軒。",
      "雲生石砌摇寒影，泉汲銅瓶露凍痕。",
      "遷客頻來何所得，一叢修竹拂吟魂。"
    ],
    "added_time": "2026-01-02 13:47:23"
  },
  {
    "source_file": "poet.song.3000.json",
    "title": "對雪感懷呈翟使君馮中允同年",
    "author": "王禹偁",
    "paragraphs": [
      "歲暮山城雪，民和歲有秋。",
      "深聞五袴詠，聊減貳車愁。",
      "凌亂藏溪寺，霏微洒郡樓。",
      "凍宜粘酒旆，香好試茶甌。",
      "逐吹殊無定，連宵勢未休。",
      "仙娥低粉面，熊耳壓峰頭。",
      "樹老花重發，川長縞不收。",
      "平沉採芝洞，深鎖避賢郵。",
      "麋鹿全迷逕，鷹鸇不下鞲。",
      "夜村埋古屋，丹水咽寒流。",
      "上洛城中客，梁園日下州。",
      "前年直綸閣，臘月奉宸遊。",
      "六出寒光亂，重瞳喜氣浮。",
      "催班臨秘殿，稱賀拱凝旒。",
      "漠漠籠天仗，輕輕落御溝。",
      "瑶池同皎潔，珠箔助颼飀。",
      "民有豐年望，君無旰食憂。",
      "佩垂延喜玉，服曜吉光裘。",
      "雞樹令開宴，鴛行許命儔。",
      "千鍾方灧灧，三爵未油油。",
      "舉白朱顔凝，飛文彩筆抽。",
      "傳宣須盡醉，御札遣冥搜。",
      "晚出蒼龍闕，驕馳紫燕騮。",
      "自慚生草澤，人指在蓬丘。",
      "薄命誠非據，清途不久留。",
      "左遷來僻郡，對景憶瀛洲。",
      "謫宦誰還往，貧家自獻酬。",
      "敢言無俸祿，且喜潤田疇。",
      "鳳閣名雖黜，貂冠命亦優。",
      "山中甘散秩，膝下奉晨羞。",
      "默默惟思過，陶陶亦自由。",
      "摇頭詠詩什，合眼入衾裯。",
      "祇恨方于枘，何嘗曲似鈎。",
      "詎能悲鵩鳥，早合畏犧牛。",
      "玉冷期三爇，蘭香任一蕕。",
      "夢中非蛺蝶，世上本蜉蝣。",
      "禍福如亡馬，机關喻狎鷗。",
      "甘貧慕原憲，齊物學莊周。",
      "尚頼遷鶑侶，旁依建隼侯。",
      "願隨商洛叟，擊壤頌皇猷。"
    ],
    "added_time": "2026-01-02 13:47:23"
  },
  {
    "source_file": "poet.song.3000.json",
    "title": "遊四皓廟",
    "author": "王禹偁",
    "paragraphs": [
      "修篁瑟瑟石磷磷，去謁荒祠不厭頻。",
      "四皓古來無事客，貳車今世最閑人。",
      "紫芝欲採非仙骨，紅藥曾題是近臣。",
      "一奠村醪還獨酌，滿軒松雪照吟身。"
    ],
    "added_time": "2026-01-02 13:47:23"
  },
  {
    "source_file": "poet.song.3000.json",
    "title": "商山",
    "author": "王禹偁",
    "paragraphs": [
      "六百里巉巖，嵐光霽後添。",
      "經年吟未得，盡日看無厭。",
      "僧舍青當檻，人家翠滿簷。",
      "氣蒸丹水碧，脉潤紫芝甜。",
      "嶺礙翻雲鶻，峰遮落海蟾。",
      "澗深春有凍，影闊夏無炎。",
      "勢鬭嵩并華，名欺霍與灊。",
      "石危蹲虎脚，松老咤龍髯。",
      "曉榻便欹枕，晴樓懶下簾。",
      "未能棲岫幌，猶道佐彤襜。",
      "望久衣襟濕，登多屐齒粘。",
      "何當隨四皓，深隠避猜嫌。"
    ],
    "added_time": "2026-01-02 13:47:23"
  },
  {
    "source_file": "poet.song.3000.json",
    "title": "丹水",
    "author": "王禹偁",
    "paragraphs": [
      "瑟瑟復潺潺，朝宗去不還。",
      "和雲歸漢浦，噴雪下商山。",
      "影浸仙娥面，波涵織女鬟。",
      "飲猿清滿掬，渡鹿冷侵斑。",
      "北潤深通洛，東犇嶮叩關。",
      "灌園縈似带，漕磑曲如環。",
      "夜枕驚幽夢，秋汀照病顔。",
      "玉膏分地脉，銀漢落人寰。",
      "漱石藏青鯉，崩沙聚白鷳。",
      "村橋微雨後，岸樹夕陽間。",
      "翠漲新萍綠，紅浮敗葉殷。",
      "貳車時濯足，來伴釣翁閑。"
    ],
    "added_time": "2026-01-02 13:47:23"
  },
  {
    "source_file": "poet.song.179000.json",
    "title": "賦祝次仲八景 漁村晚照",
    "author": "劉學箕",
    "paragraphs": [
      "輕簑著篷背，日暮漁者還。",
      "新月印淺水，夕陽生亂山。",
      "誰歌采菱詞，隠隠過前灣。"
    ],
    "added_time": "2026-01-02 13:47:32"
  },
  {
    "source_file": "poet.song.20000.json",
    "title": "三巖詩 澹山巖",
    "author": "盧臧",
    "paragraphs": [
      "誰開仙窟宅，非與眾巖儔。",
      "樹響晴翻雨，嵐涼夏變秋。",
      "禽靈啼復斷，雲怪吐還收。",
      "深羨羣僧住，嗟予莫少留。"
    ],
    "added_time": "2026-01-02 13:47:37"
  },
  {
    "source_file": "poet.song.252000.json",
    "title": "贈鄒葆光道士",
    "author": "曹仙家",
    "paragraphs": [
      "羅浮道士真仙子，躍出樊籠求不死。",
      "冰壺皎潔水鑑清，洞然表裏無塵滓。",
      "叱咤雷霆發指端，馘邪役鬼篆飛丹。",
      "朝吞露氣松窗暖，夜禮星辰玉簡寒。",
      "琴心和雅胎仙舞，屏絕淫哇追太古。",
      "幽韻蕭深海島風，餘音繚繞江天雨。",
      "真居僻在海南邊，溪上簾櫳洞裏天。",
      "靈鳳九苞飛檻外，珍禽五色舞花前。",
      "金絲島露紫河車，青霓跨嶺鐵橋斜。",
      "羅浮自古神仙宅，萬里來尋况是家。",
      "我昔閨中方幼穉，當年曾覽羅浮記。",
      "形質雖拘一室間，精魂已出千山外。",
      "如今親見羅浮人，疑是朱明降上真。",
      "劍氣袖携三尺水，霞漿杖挂一壺春。",
      "松姿鶴步何蕭散，風調飄飄驚俗眼。",
      "吾師出處任高情，止則止兮行則行。",
      "富有溪山寧願利，貴懷道義不干名。",
      "我今寄跡都城裏，門外喧喧那入耳。",
      "上床布被日高眠，不爲公來不能起。",
      "問公去速來何遲，得接高談幾許時。",
      "白雲偶向帝鄉過，去住無蹤安可期。",
      "我亦韶華斷羈紲，何異飄蓬與翻葉。",
      "相逢邂逅即開顔，禮樂何曾爲吾設。",
      "志同笙磬合宮商，道乖肝膽成胡越。",
      "相近未必常往還，相遥未必長離別。",
      "翩然孤鶴又南征，寄語石樓好風月。"
    ],
    "added_time": "2026-01-02 13:48:42"
  },
  {
    "source_file": "poet.song.170000.json",
    "title": "賀李憲校書生子",
    "author": "王子俊",
    "paragraphs": [
      "乃翁學海深無底，材如莫耶淬清水。",
      "天教乞與玉麒麟，拍手歡呼爲公喜。",
      "雪峰千丈玉嶙峋，玻璃之江浸秋旻。",
      "可憐秀氣無著處，都爲此子融精神。",
      "昨夜使星光耿耿，旁邊却有庚星影。",
      "起來瑞靄迷綺筵，玉果犀錢試湯餠。",
      "乃翁著書身爲臞，私稿自有一石渠。",
      "行看一日誦千紙，不必更讀他人書。",
      "乃翁勳名已如許，如何免得洪鈞府。",
      "請更撰成經國譜，付與郎君踵前武。"
    ],
    "added_time": "2026-01-02 13:48:44"
  },
  {
    "source_file": "poet.song.107000.json",
    "title": "謁普照塔",
    "author": "朱松",
    "paragraphs": [
      "孤塔鶩霄漢，晴影金碧眩。",
      "重來得寓目，歸枕尾殘汴。",
      "緬懷何姓人，哀禱傾淮甸。",
      "是身如皎月，有水著處現。",
      "彈指遍大千，何止數鄉縣。",
      "惟應應緣地，聊爾共流轉。",
      "顛危悔靳馬，善涉悟覓扇。",
      "君看悔與悟，只在一轉盼。",
      "至人獨何心，示此禍福變。",
      "當知夙緣定，莫作邪道見。",
      "哀哉衆生愚，積惡稔天譴。",
      "云何一朝急，頼此香火薦。",
      "我來適燈夕，寶蠟明邃殿。",
      "還揩客塵眼，重睹浮壇面。",
      "朝來塔上鈴，告我風色便。",
      "平淮一回首，岸草失葱蒨。"
    ],
    "added_time": "2026-01-02 13:48:54"
  },
  {
    "source_file": "poet.song.35000.json",
    "title": "送韓玉汝司封奉使兩浙聞諸公先分題用池塘生春草園柳變鳴禽字合爲十章四句  其一",
    "author": "劉攽",
    "paragraphs": [
      "赤驥脫馵羈，軒然視瑶池。",
      "公持漢使節，不減豸冠時。"
    ],
    "added_time": "2026-01-02 13:49:28"
  },
  {
    "source_file": "poet.song.235000.json",
    "title": "避暑夜坐  其二",
    "author": "方一夔",
    "paragraphs": [
      "北窗幽絕夢初圓，一葉秋聲醒客眠。",
      "雌霓半空收暮雨，杜鵑六月熟高田。",
      "稻陂別注魚池水，石洞分承茗鼎泉。",
      "聊借舊書棲舊隠，夜凉新入短檠邊。"
    ],
    "added_time": "2026-01-02 13:49:33"
  },
  {
    "source_file": "poet.song.3000.json",
    "title": "歲暮感懷貽馮同年中允  其三",
    "author": "王禹偁",
    "paragraphs": [
      "謫居京信斷，歲暮更凄凉。",
      "郡僻青山合，官閑白日長。",
      "燒烟侵寺舍，林雪照街坊。",
      "爲有遷鶑侶，詩情不敢忘。"
    ],
    "added_time": "2026-01-02 13:49:42"
  },
  {
    "source_file": "poet.song.220000.json",
    "title": "宮詞  其四",
    "author": "胡仲弓",
    "paragraphs": [
      "深夜遊宮玉漏遲，侵晨鶑囀上林時。",
      "無端蝶戀花心動，摇落東風第一枝。"
    ],
    "added_time": "2026-01-02 13:50:04"
  },
  {
    "source_file": "poet.song.146000.json",
    "title": "送樓國正罷荆幕東歸",
    "author": "項安世",
    "paragraphs": [
      "一江秋水散芙蕖，笑買扁舟下五湖。",
      "北學自憐非楚産，東歸安得與公俱。",
      "同年進士今丞相，六館諸生舊講徒。",
      "朱橘白魚留不住，洞庭橙熟有新鱸。"
    ],
    "added_time": "2026-01-02 13:50:07"
  },
  {
    "source_file": "poet.song.169000.json",
    "title": "周宗夷東山堂",
    "author": "葉適",
    "paragraphs": [
      "城嶂標辰極，誰家特有山。",
      "偏憐東崦好，只對北堂閑。",
      "動石低簷住，流鶑拂檻還。",
      "仙關鎖瓊海，幽夢或時攀。"
    ],
    "added_time": "2026-01-02 13:50:35"
  },
  {
    "source_file": "poet.song.188000.json",
    "title": "次李閬州稟議三首 益昌",
    "author": "洪咨夔",
    "paragraphs": [
      "長恨詩人挽不來，東風無頼又帆開。",
      "城南城北佳山水，多少甘棠手自栽。"
    ],
    "added_time": "2026-01-02 13:50:40"
  },
  {
    "source_file": "poet.song.194000.json",
    "title": "送道傳姪補中國學二首  其一",
    "author": "程公許",
    "paragraphs": [
      "竹林挺挺固多賢，子更姱修鼎盛年。",
      "一縷千鈞扶世緒，三條八韻壓儒先。",
      "辟雍振鷺翔而集，幽谷鳴鶑自此遷。",
      "可但積分縻好爵，事須學識細磨研。"
    ],
    "added_time": "2026-01-02 13:51:04"
  },
  {
    "source_file": "poet.song.143000.json",
    "title": "洪景嚴樞密挽詞二首  其二",
    "author": "周必大",
    "paragraphs": [
      "召試曾叨對巨題，代言今忝繼前規。",
      "豐鍾霜響人何在，瓦釜雷鳴愧可知。",
      "滕駟啟城嗟有日，徐鷄醊酒恨無期。",
      "玉堂頼有綸章在，時展前篇慰所思。"
    ],
    "added_time": "2026-01-02 13:51:16"
  },
  {
    "source_file": "poet.song.35000.json",
    "title": "送韓玉汝司封奉使兩浙聞諸公先分題用池塘生春草園柳變鳴禽字合爲十章四句  其九",
    "author": "劉攽",
    "paragraphs": [
      "壯年吳會遊，常有懷遠情。",
      "想見瓜步南，草長鶑亂鳴。"
    ],
    "added_time": "2026-01-02 13:51:39"
  },
  {
    "source_file": "poet.song.203000.json",
    "title": "石菖蒲",
    "author": "釋元肇",
    "paragraphs": [
      "烟雨暝朝昏，龍湫鴈蕩濱。",
      "移根來別處，終日伴閒身。",
      "勁氣衝如髮，寒芒凜辟塵。",
      "年年看花者，應笑不曾春。"
    ],
    "added_time": "2026-01-02 13:51:48"
  },
  {
    "source_file": "poet.song.242000.json",
    "title": "小酌",
    "author": "黄庚",
    "paragraphs": [
      "小酌園林酒半醺，落紅影裏惜餘春。",
      "插花歸去蜂隨帽，傍柳行來鶑避人。",
      "白髮尚爲千里客，黄金難鑄百年身。",
      "何時歸賦滄浪水，澣我征衣萬斛塵。"
    ],
    "added_time": "2026-01-02 13:51:52"
  },
  {
    "source_file": "poet.song.42000.json",
    "title": "和新成都知府鄧潤甫温伯內翰道中見寄",
    "author": "馮山",
    "paragraphs": [
      "畫舸秋離峽，長江水齧堤。",
      "郡樓高送别，客袂摻分睽。",
      "前後聲難繼，升沉分不齊。",
      "私心常有待，得意幸相攜。",
      "千里聞鳴鳳，三年倦割雞。",
      "一哀纒性命，萬事錯端倪。",
      "英俊聯翩起，清華直上躋。",
      "平生依筆硯，俛首失鋤犂。",
      "同嗜餐秋菊，忘言病夏畦。",
      "精粗分玉石，去住即雲泥。",
      "近列多鴛鷺，誰人享駃騠。",
      "徊翔趨鳳閣，隱約駕雞栖。",
      "訓誥資温潤，衣冠出品題。",
      "風流清憲府，威望肅朝閨。",
      "戲彩江湖樂，觀濤歲月稽。",
      "還朝垂拱北，易帥華陽西。",
      "舊德傾中外，歡謠浹庶黎。",
      "忽聞旌棨近，頓解簿書迷。",
      "一笑何勝喜，高談爲少低。",
      "長篇追杜老，餘論及曹谿。",
      "把酒聽新闋，尋山傍小蹊。",
      "欹斜行疊嶂，空曠上危梯。",
      "拾掇留樽俎，蕭疏愧糗藜。",
      "故人難會遇，壯士合悲啼。",
      "物理紛無定，年華去可悽。",
      "王師行解甲，盟府重盤圭。",
      "劍外聲文鐸，關中息戰鼙。",
      "時清數相見，寧望胯金犀。"
    ],
    "added_time": "2026-01-02 13:51:52"
  },
  {
    "source_file": "poet.song.235000.json",
    "title": "初夏雜興四首  其一",
    "author": "方一夔",
    "paragraphs": [
      "肥梅貼暈麥摇芒，四月山居取次凉。",
      "古砌月鋪銅沓冒，寒松風撼鐵琅當。",
      "兒孫猶有將軍臭，廝役空知太尉香。",
      "有客縱談當世事，薜蘿深處更移牀。"
    ],
    "added_time": "2026-01-02 13:52:00"
  },
  {
    "source_file": "poet.song.216000.json",
    "title": "用明叟韻併寓山行未成之意",
    "author": "施樞",
    "paragraphs": [
      "久客住蘭亭，心同晉水清。",
      "忘機盟宿鷺，伐木聽雛鶑。",
      "物亦知人意，春寧有世情。",
      "幽尋空作計，一夜雨連明。"
    ],
    "added_time": "2026-01-02 13:52:02"
  },
  {
    "source_file": "poet.song.216000.json",
    "title": "苦雨",
    "author": "施樞",
    "paragraphs": [
      "何期一雨成三日，約客行山竟未能。",
      "春到分時陰不解，夜當深處氣猶凝。",
      "簷低捲箔看飄灑，礎潤添香散鬰蒸。",
      "想見故園梅落盡，和羹消息又堪憑。"
    ],
    "added_time": "2026-01-02 13:52:02"
  },
  {
    "source_file": "poet.song.25000.json",
    "title": "寄成都趙資政",
    "author": "文同",
    "paragraphs": [
      "纔承寵詔聯公鼎，便謁除書別帝閽。",
      "萬口一詞歌盛德，四年三度福遐藩。",
      "已爲魁壘無雙士，更入摩訶不二門。",
      "應笑臨邛病痟客，最先參見在江原。"
    ],
    "added_time": "2026-01-02 13:52:14"
  },
  {
    "source_file": "poet.song.146000.json",
    "title": "夾得胡仲芳詩次韻",
    "author": "項安世",
    "paragraphs": [
      "天遣清明作小寒，人從赤壁上青山。",
      "頗宜書更形骸外，頼有詩猶意氣間。",
      "一日水程無幾住，百篇火急莫令慳。",
      "杖藜徑入漁樵去，從此因君得往還。"
    ],
    "added_time": "2026-01-02 13:52:29"
  },
  {
    "source_file": "poet.song.146000.json",
    "title": "和陳信民用韻以高撫州之命相招",
    "author": "項安世",
    "paragraphs": [
      "入無錐瓦出無閭，笑殺康山老寄居。",
      "客裏光陰何以度，閑中親舊頓然疎。",
      "武岡文學來投卷，臨汝君侯肯致書。",
      "早晚一犂親受地，時於笠底望行車。"
    ],
    "added_time": "2026-01-02 13:52:29"
  },
  {
    "source_file": "poet.song.156000.json",
    "title": "續八詠 遲日春偏麗",
    "author": "唐仲友",
    "paragraphs": [
      "春偏麗，偏麗兩溪湄。",
      "三農喜趨事，萬物欣逢時。",
      "伊吾土之洵樂，勤𤱶畝之東作。",
      "彌隴麥之曠望，遍水田之疏瀹。",
      "抽新綠之桑麻，換柔青之林薄。",
      "林薄初遷鶑，郊原膏澤晴。",
      "園花張錦爛，隄柳弄絲輕。",
      "落梅吹香盡，芳草連天生。",
      "遊人自適意，客子偏傷情。",
      "韶華忽云暮，簷楹亂飛絮。",
      "南浦綠波瀾，秀野深烟霧。",
      "魚肥隠釣舟，沙煖多翹鷺。",
      "紅殘少踏青，日落喧競渡。",
      "翩翩來去燕，芳洲啣泥便。",
      "弱羽度高城，斜拂微和扇。",
      "物態皆光輝，憑高自忘歸。",
      "輕雷送夜雨，江色含朝暉。",
      "俗厚異觀洧，服成思浴沂。",
      "所幸癘不作，但願年無饑。",
      "寬書已屢下，宣布關深機。"
    ],
    "added_time": "2026-01-02 13:52:45"
  },
  {
    "source_file": "poet.song.156000.json",
    "title": "續八詠 秋空月皎皎",
    "author": "唐仲友",
    "paragraphs": [
      "月皎皎，皎皎飛明鏡。",
      "滌風露以孤高，照溪山而清靜。",
      "協二氣之金精，肅萬物之西成。",
      "捲雲衢之點綴，廓天路之澄清。",
      "掃埃𡏖於玉宇，流沆瀣於金莖。",
      "汎林光於遠野，轉簷影於高城。",
      "盪金蛇兮深浪湧，浸玉兔兮長灘平。",
      "射潛淵兮魚龍動，冷巢棲兮烏鵲驚。",
      "在冰壺兮心腑快，吸瓊華兮毛骨輕。",
      "念遠人兮懷塞北，依末光兮思承明。",
      "顥氣分深淺，素魄有虧盈。",
      "橋成牛女渡，日沈河漢傾。",
      "光輝半八月，憂樂殊羣情。",
      "肅肅漸寒色，遠雁向南征。",
      "此景皆奇絕，茲地獨崢嶸。",
      "當午夜之寥閴，带遠烟之蒙冪。",
      "認遥山於微微，分近樹於歷歷。",
      "急搗衣之寒砧，引泊舟之橫笛。",
      "繄賞心之難并，對茲焉真無敵。",
      "佳人兮懷哉，參已橫兮歸去來。"
    ],
    "added_time": "2026-01-02 13:52:45"
  },
  {
    "source_file": "poet.song.188000.json",
    "title": "春日即事  其一",
    "author": "洪咨夔",
    "paragraphs": [
      "楊柳黄黄燕子來，梅花落盡已青梅。",
      "一年春事閉門過，萬里客懷呼酒開。",
      "西土逖哉鴻鴈斷，東方明矣子規催。",
      "海棠多買燕宮本，歸去家山手自栽。"
    ],
    "added_time": "2026-01-02 13:53:18"
  },
  {
    "source_file": "poet.song.3000.json",
    "title": "商山海棠",
    "author": "王禹偁",
    "paragraphs": [
      "錦里名雖盛，商山艷更繁。",
      "別疑天與態，不稱土生根。",
      "淺著紅蘭染，深于絳雪噴。",
      "待開先釀酒，怕落預呼魂。",
      "春裏無勍敵，花中是至尊。",
      "桂須辭月窟，桃合避仙源。",
      "浮動冠頻側，霓裳袖忽翻。",
      "望夫臨水石，窺客出牆垣。",
      "贈別難饒柳，忘憂肯讓萱。",
      "輕輕飛燕舞，脈脈息媯言。",
      "蕙陋虛侵徑，梨凡浪占園。",
      "論心留蝶宿，低面厭鶑喧。",
      "不忝神仙品，何辜造化恩。",
      "自期栽御苑，誰使擲山村。",
      "綺里荒祠畔，仙娥古洞門。",
      "烟愁思舊夢，雨泣怨新婚。",
      "畫恐明妃恨，移同卓氏奔。",
      "祇教三月見，不得四時存。",
      "繡被堆籠勢，臙脂浥淚痕。",
      "貳車春未去，應得伴芳罇。"
    ],
    "added_time": "2026-01-02 13:53:35"
  },
  {
    "source_file": "poet.song.29000.json",
    "title": "子厚先生哀辭",
    "author": "司馬光",
    "paragraphs": [
      "先生負材氣，弱冠遊窮邊。",
      "麻衣揖鉅公，決策期萬全。",
      "謂言叛羌背，坐可執而鞭。",
      "意趣小參差，萬金莫留連。",
      "中年更折節，六籍事精研。",
      "羲農訖周孔，上下皆貫穿。",
      "造次循繩墨，儒行無少愆。",
      "師道久廢闋，模範幾無傳。",
      "先生力振起，不絕尚聯綿。",
      "教人學雖博，要以禮爲先。",
      "庶幾百世後，復覩三王前。",
      "釋老比尤熾，羣倫將蕩然。",
      "先生論性命，指示令知天。",
      "聲光動京師，名卿爭薦延。",
      "寘之石渠閣，豈徒修簡編。",
      "丞相正自用，立有榮枯權。",
      "先生不可屈，去之歸卧堅。",
      "孤嫠聚滿室，餬口耕無田。",
      "欣欣茹藜藿，皆不思肥鮮。",
      "近因詔書起，尋取病吿旋。",
      "舊廬不能到，丹旐風翩翩。",
      "人生會歸盡，但問愚與賢。",
      "借令陽虎壽，詎足驕顔淵。",
      "況於朱紫貴，飄忽如雲煙。",
      "豈若有清名，高出太白巔。",
      "門人俱絰带，雪涕會松阡。",
      "厚終信爲美，繼志仍須專。",
      "讀經守舊學，勿爲利祿遷。",
      "好禮效古人，勿爲時俗牽。",
      "修內勿修外，執中勿執偏。",
      "當令洙泗風，郁郁滿秦川。",
      "先生儻有知，無憾歸重泉。"
    ],
    "added_time": "2026-01-02 13:54:13"
  },
  {
    "source_file": "poet.song.20000.json",
    "title": "避暑",
    "author": "李覯",
    "paragraphs": [
      "富貴責且重，慙耻心如何。",
      "貧賤事易了，飽煖幸已多。",
      "大熱火天下，虛堂枕山阿。",
      "拔俗嫌人影，考古分賢科。",
      "潄冷齒雙噤，飲香顔半酡。",
      "一跣或移日，遇狂還自歌。",
      "去就各有志，彼此無相訶。",
      "原憲豈嘗病，賜也徒來過。"
    ],
    "added_time": "2026-01-02 13:54:48"
  },
  {
    "source_file": "poet.song.13000.json",
    "title": "新霽望岐笠山",
    "author": "梅堯臣",
    "paragraphs": [
      "北望直百里，峨峨千仞青。",
      "斷虹迎日盡，飛雨带龍腥。",
      "陰壑煙雲畜，陽崖草木靈。",
      "登臨終不厭，時許到茲亭。"
    ],
    "added_time": "2026-01-02 13:55:43"
  },
  {
    "source_file": "poet.song.235000.json",
    "title": "雜興",
    "author": "方一夔",
    "paragraphs": [
      "溪上寒窗面綠漪，孤蹤漂泊渺天涯。",
      "愁聽火令拋長檠，醉折花籌記小詩。",
      "鶑語難尋春去處，鄉心偏等夢回時。",
      "文章滿腹知何用，落得奔波兩鬢絲。"
    ],
    "added_time": "2026-01-02 13:55:58"
  },
  {
    "source_file": "poet.song.146000.json",
    "title": "次韻周子問詠雪",
    "author": "項安世",
    "paragraphs": [
      "掃罷殘冰又辱臨，喚回前雪與爭新。",
      "禁持酒力難爲聖，倚頼詩腸即有神。",
      "朝氣顛狂從自舞，夜聲騷屑會相親。",
      "白蘋滿眼長安夢，三月楊花覆錦茵。"
    ],
    "added_time": "2026-01-02 13:56:14"
  },
  {
    "source_file": "poet.song.16000.json",
    "title": "謹次韻和呈垂覽拙詩之作",
    "author": "江休復",
    "paragraphs": [
      "朝躋天門路，暮宿白雲杪。",
      "超然六合外，如翼鸞風矯。",
      "運眸極遐曠，收念息奔擾。",
      "盤盤上絕頂，獨立顥氣表。",
      "天壁涌神泉，玉龜泳靈沼。",
      "凌奧無螫蟲，集灌盡百鳥。",
      "勝景窮賞踐，陳迹嗟緬眇。",
      "接遯終焉托，真仙事殊窅。",
      "雲露相飄颻，塵途忘湫湫。",
      "躡屐游已屢，操觚才患少。",
      "思軋幾沉伏，神馳空縹緲。",
      "謝客興不淺，尚子計未了。",
      "何時出塵籠，重看衆山小。"
    ],
    "added_time": "2026-01-02 13:56:40"
  },
  {
    "source_file": "poet.song.143000.json",
    "title": "恭和御製賜史浩古詩",
    "author": "周必大",
    "paragraphs": [
      "粵從三代還，歲月過千𥜥。",
      "時豈無賢君，道未契宸旨。",
      "煌煌唐太宗，勳業在所喜。",
      "寇攘既掃除，蠻貊畢至止。",
      "循良布郡邑，惠政寬獄市。",
      "忠賢儼班聯，切諫柅浮靡。",
      "關輔羅府兵，巖穴聘奇士。",
      "民生覆盂安，國勢泰山倚。",
      "皇心期過之，風下九萬里。",
      "忠厚培本根，文物粲華蕊。",
      "淳熙視貞觀，何啻相表裏。",
      "屬車尚濤江，列障隔淮水。",
      "蠢茲獯鬻氏，作我太清滓。",
      "坐令營屯衆，久費糗糧峙。",
      "中原厭狼貪，諸將空虎視。",
      "安得貫砮楛，來貢尺有咫。",
      "六合混一家，耕桑盛生齒。",
      "願言講治道，先務當有幾。",
      "欲仁斯仁至，患在未舉趾。",
      "而况前史中，遺事可尋理。",
      "衛英爪與牙，王魏目兼耳。",
      "處中頼房杜，虛受忘彼此。",
      "不聞國異政，但見車同軌。",
      "孰云古道難，僉曰今王是。",
      "寸陰勝所競，盛德日方起。",
      "舞干格三苗，其效七旬爾。",
      "軻稱仁無敵，傳謂禮可已。",
      "東鞮及北女，會見朝玉戺。",
      "南山竹易殫，陛下功難紀。",
      "儒館謾獻歌，將奈詞之骳。"
    ],
    "added_time": "2026-01-02 13:56:41"
  },
  {
    "source_file": "poet.song.169000.json",
    "title": "林簽判挽詩",
    "author": "葉適",
    "paragraphs": [
      "作邑有何好，利民翻害身。",
      "怕回湘水月，驚失象臺春。",
      "暮草已多碧，園花空復新。",
      "更嫌鶑自語，幽憤不勝陳。"
    ],
    "added_time": "2026-01-02 13:57:08"
  },
  {
    "source_file": "poet.song.30000.json",
    "title": "席君從於洛城種金橘今秋始結六實以其四獻開府太師招三客以賞之留守相公時賦詩以紀奇事光竊不自揆輙依高韻繼成五章  其一",
    "author": "司馬光",
    "paragraphs": [
      "宜春果結洛陽枝，正遇耆明會客時。",
      "更引輕舟倚蘆岸，香秔鮮鱠雅相宜。"
    ],
    "added_time": "2026-01-02 13:57:34"
  },
  {
    "source_file": "poet.song.107000.json",
    "title": "蔬飯",
    "author": "朱松",
    "paragraphs": [
      "蕨拳嬰兒手，笋解籜龍蛻。",
      "薦羞杞菊開，采斸烟雨外。",
      "嗟予飯藜藿，咽塞舟泝瀨。",
      "朝來二美兼，一飽良已泰。",
      "充腸我誠足，染指客應慨。",
      "平生食肉相，蕭瑟何足頼。",
      "王郎催牛炙，韓老憶鯨鱠。",
      "俠氣信雄夸，戲語亦狡獪。",
      "我師魯顔子，陋巷翳蓬艾。",
      "執瓢不可從，一取清泉酹。"
    ],
    "added_time": "2026-01-02 13:57:38"
  },
  {
    "source_file": "poet.song.179000.json",
    "title": "陳洮湖取古今梅詩自鮑明遠降至今日名勝集中所賦悉和之凡千首計三十六卷十日然後讀畢用其敘中四韻和題其後",
    "author": "劉學箕",
    "paragraphs": [
      "照眼梅花雪作堆，陰厓寒谷带春回。",
      "千篇墮我吟邊去，萬里懷人書未來。",
      "遶樹政須搜苦語，攀條那忍負芳杯。",
      "長鑱幾度鋤明月，盡是劉郎手自栽。"
    ],
    "added_time": "2026-01-02 13:58:08"
  },
  {
    "source_file": "poet.song.230000.json",
    "title": "重陽吟五首  其三",
    "author": "方回",
    "paragraphs": [
      "此身生死國興亡，摇落年年本是常。",
      "無奈潘郎解悽怨，滿城風雨近重陽。"
    ],
    "added_time": "2026-01-02 13:58:08"
  },
  {
    "source_file": "poet.song.230000.json",
    "title": "重陽吟五首  其四",
    "author": "方回",
    "paragraphs": [
      "衣冠南渡紫微郎，流落天涯事可傷。",
      "不是詩人終不會，亂山深處過重陽。"
    ],
    "added_time": "2026-01-02 13:58:08"
  },
  {
    "source_file": "poet.song.230000.json",
    "title": "重陽吟五首  其五",
    "author": "方回",
    "paragraphs": [
      "戰塵漠漠草荒荒，兵過村空菊自黄。",
      "死盡親知身偶在，干戈叢裏見重陽。"
    ],
    "added_time": "2026-01-02 13:58:08"
  },
  {
    "source_file": "poet.song.230000.json",
    "title": "哭肯堂趙公擬老杜八哀體",
    "author": "方回",
    "paragraphs": [
      "飛鴻離魚網，玉石有俱焚。",
      "冥冥豈無志，鬼物妬璵璠。",
      "今代趙廣漢，誰歟哀王孫。",
      "粹然東南稟，頑薄推廉敦。",
      "悠悠桐江水，父老至今言。",
      "聽訟古楠下，審克恭且溫。",
      "郡將不解事，禍變生軍屯。",
      "婺米給濕腐，營壘朝無飧。",
      "出甲火府庫，僚吏爭潰僨。",
      "黄堂坐者誰，微服踰缺垣。",
      "公急叩府寺，衆涅忽自蹲。",
      "大呼好知縣，肩輿坐和轅。",
      "卒輩匪怙亂，猾刻專饕惛。",
      "各欲贍老幼，等死有本原。",
      "公急斥私橐，致米諸鄉村。",
      "稍撫以金帛，汝飽可無喧。",
      "頃刻事底定，闔城免屠燔。",
      "聲名由此起，褒語來天閽。",
      "就擢半刺史，遄又典大藩。",
      "東西浙河節，祥刑謹平反。",
      "芟亂保鄉郡，剿馘殲盜根。",
      "我時守馬目，鄰疆約相援。",
      "天地既翻覆，氣數難預論。",
      "箕子歌麥秀，邵平灌瓜園。",
      "展轉落閩嶠，勁翮終弗騫。",
      "燕趙朔風路，飲馬滹沱渾。",
      "據鞍始識面，鷄羣見丹鵷。",
      "乍聚忽驟散，歲月流沄沄。",
      "不謂桑梓地，辱公弭朱幡。",
      "草堂屈大尹，驚農壓籬樊。",
      "屢接月下麈，稍醉花前樽。",
      "近之若冰雪，三伏無歊袢。",
      "一朝怪事作，傳聞聲爲吞。",
      "奴告主者斬，貞觀法令存。",
      "况乃肆誣衊，姦人執仇冤。",
      "衆知無是事，避嫌口若鞬。",
      "衢州之駔胥，移文恣瀾翻。",
      "至欲加鉗紲，責以徒步奔。",
      "意公即自裁，足快私排拫。",
      "扁舟載公去，戈戟圍其門。",
      "面對事即白，大明揭覆盆。",
      "受辱固已甚，何待加囚圈。",
      "析爵地千里，如古諸侯尊。",
      "飛語一點染，視若砧上飩。",
      "二子縻譏禁，遠睨驚弟昆。",
      "竟爾病疽背，不得旋車軒。",
      "彼兇甚梟獍，俗薄徒實繁。",
      "非人類則已，心愧當自捫。",
      "嗚呼古明哲，豈不憂元元。",
      "沮溺隠季叔，唐虞有由拳。",
      "與其青蠅矢，狼藉汙瑶琨。",
      "孰與逃閴寂，忍饑擷蘭蓀。",
      "我賤無力氣，淖曾不能掀。",
      "貧亦靡賻賵，奠酹無鷄豚。",
      "激烈擬八哀，些歌招公魂。",
      "萬古萬萬古，遺恨凄乾坤。"
    ],
    "added_time": "2026-01-02 13:58:08"
  },
  {
    "source_file": "poet.song.230000.json",
    "title": "癸未九日",
    "author": "方回",
    "paragraphs": [
      "芙蓉一雨爛枝繁，籬落紛披菊滿園。",
      "歲月少恩寒事迫，乾坤多難老身存。",
      "酒逢我輩何拘節，山在吾家不出門。",
      "高可常登亦常醉，獨能此日與銷魂。"
    ],
    "added_time": "2026-01-02 13:58:08"
  },
  {
    "source_file": "poet.song.242000.json",
    "title": "暮春",
    "author": "黄庚",
    "paragraphs": [
      "寂寞園林三月時，客中幾度見春歸。",
      "柳眉綠皺鶑無語，花臉紅銷蝶倦飛。",
      "節物暗催雙鬢老，功名長與寸心違。",
      "百年身世成何事，回首西山又落暉。"
    ],
    "added_time": "2026-01-02 13:58:16"
  },
  {
    "source_file": "poet.song.247000.json",
    "title": "經賈秋壑故第",
    "author": "潘斾",
    "paragraphs": [
      "相業如何不到頭，諸公歷歷頌伊周。",
      "夢迷葛嶺酣歌夜，鬼哭樊城血戰秋。",
      "誤國正須憂大厦，覆師寧忍駕孤舟。",
      "木棉庵裏催歸魄，誰掩湖山富貴羞。"
    ],
    "added_time": "2026-01-02 13:58:26"
  },
  {
    "source_file": "poet.song.42000.json",
    "title": "和知資州許廣淵澤翁同年朝奉見寄",
    "author": "馮山",
    "paragraphs": [
      "每思同榜多零落，忽見新篇慰寂寥。",
      "今日抗塵俱白首，當時聯翮共青霄。",
      "休嗟遠地猶沈俊，况是深知已滿朝。",
      "饑渴未能親一笑，祗憂嚴召促歸軺。"
    ],
    "added_time": "2026-01-02 13:58:56"
  },
  {
    "source_file": "poet.song.194000.json",
    "title": "綿竹大中祥符寺通悟聖師所創寺前老柏係師手植因賦此",
    "author": "程公許",
    "paragraphs": [
      "六百年前事異哉，二龍委骨致瓌材。",
      "雖然懸讖識興廢，要以無心爲去來。",
      "寺裏塔模天竺樣，門前柏是聖師栽。",
      "若將鴈嶺較喧寂，寂定光中定一咍。"
    ],
    "added_time": "2026-01-02 13:59:09"
  },
  {
    "source_file": "poet.song.124000.json",
    "title": "次韵子雲春日  其一",
    "author": "韓元吉",
    "paragraphs": [
      "林壤欣欣樂有餘，杖藜常及曉鶑初。",
      "春風入戶花開落，晴日當窗雲卷舒。",
      "契闊經年千里面，平安滿眼數行書。",
      "弟兄州縣真勞爾，疇昔交遊半石渠。"
    ],
    "added_time": "2026-01-02 13:59:33"
  },
  {
    "source_file": "poet.song.124000.json",
    "title": "次韵子雲途中見寄  其二",
    "author": "韓元吉",
    "paragraphs": [
      "十年計拙未能伸，四海滔滔總是津。",
      "但得有山供醉眼，不憂無地著寒身。",
      "鶑花撩亂空三月，風雨淒涼過幾旬。",
      "莫道衡陽無雁信，故應時有北來人。"
    ],
    "added_time": "2026-01-02 13:59:33"
  },
  {
    "source_file": "poet.song.16000.json",
    "title": "牟駝岡閱馬",
    "author": "江休復",
    "paragraphs": [
      "牧馬散近坰，閱視乘高秋。",
      "駝岡似沙苑，堆阜带川洲。",
      "坡陁故梁城，縈薄西南陬。",
      "連棚映林樾，星羅倚層丘。",
      "回風吹陣雲，奔騰欻來游。",
      "野性脫羈馬，飲齕遂所求。",
      "腹幹頗肥張，鬰怒何彪休。",
      "羣敺驟麋鹿，逸勢凌蛟虬。",
      "軍戎選輕捷，和鑾御調柔。",
      "毛物有千名，衆美歸驊騮。",
      "梁王愁思臺，佛剎居上頭。",
      "朅來一憑眺，遺墟莽悠悠。",
      "信陵骨已朽，巖穴誰見收。",
      "當時英豪輩，事逐東波流。",
      "置酒臨風軒，聊以紓煩憂。"
    ],
    "added_time": "2026-01-02 13:59:50"
  },
  {
    "source_file": "poet.song.117000.json",
    "title": "過使華亭悼七友",
    "author": "黄公度",
    "paragraphs": [
      "惡石亂崢嶸，胡爲君此行。",
      "功名成底事，舟檝誤平生。",
      "天遠寧容問，灘流本自鳴。",
      "林猿如會意，故作斷腸聲。"
    ],
    "added_time": "2026-01-02 13:59:53"
  },
  {
    "source_file": "poet.song.117000.json",
    "title": "久雨阻西郊之遊",
    "author": "黄公度",
    "paragraphs": [
      "忽忽春將半，冥冥雨未休。",
      "過從喧屐齒，追賞負觥籌。",
      "詩句那排悶，鶑聲巧喚愁。",
      "晴郊饒勝槩，何日許同遊。"
    ],
    "added_time": "2026-01-02 13:59:53"
  },
  {
    "source_file": "poet.song.3000.json",
    "title": "春居雜興  其一",
    "author": "王禹偁",
    "paragraphs": [
      "兩株桃杏映籬斜，粧點商山副使家。",
      "何事春風容不得，和鶑吹折數枝花。"
    ],
    "added_time": "2026-01-02 14:00:12"
  },
  {
    "source_file": "poet.song.143000.json",
    "title": "胡邦衡端明用癸巳舊韻寵賜佳篇輒續貂爲不一之賀",
    "author": "周必大",
    "paragraphs": [
      "閏六還同載誕辰，壽川方至浩無津。",
      "位虛左轄民瞻舊，職視西樞睿眷新。",
      "玉果又霑湯餠客，銀環仍進雪膚人。",
      "風流富貴誰能並，未害先生道德淳。"
    ],
    "added_time": "2026-01-02 14:00:14"
  },
  {
    "source_file": "poet.song.216000.json",
    "title": "挽胡季昭",
    "author": "林經德",
    "paragraphs": [
      "扶植綱常抗直聲，白頭不憚嶺南行。",
      "書云惟孝友兄弟，臣罪當誅王聖明。",
      "削籍投荒從寶慶，陟階錄後頼端平。",
      "朝家賜謚今方舉，凜凜孤忠死亦生。"
    ],
    "added_time": "2026-01-02 14:00:17"
  },
  {
    "source_file": "poet.song.179000.json",
    "title": "和林處士梅詩八首  其八",
    "author": "劉學箕",
    "paragraphs": [
      "尋春山徑坐班荆，食罍芳尊後乘并。",
      "觴詠隨宜無限趣，塵囂不到有餘清。",
      "風流天賦幽閒態，寂寞霜明冷澹情。",
      "若把春葩歸品藻，此花端的冠羣英。"
    ],
    "added_time": "2026-01-02 14:00:43"
  },
  {
    "source_file": "poet.song.25000.json",
    "title": "放言",
    "author": "文同",
    "paragraphs": [
      "裨海之外既爾知，自問何苦安喧卑。",
      "胡不往見蒙轂士，看卷龜殻食蛤蜊。"
    ],
    "added_time": "2026-01-02 14:01:04"
  },
  {
    "source_file": "poet.song.160000.json",
    "title": "送吳司令知金州",
    "author": "王炎",
    "paragraphs": [
      "曩時異姓新安王，中興功烈書旗常。",
      "邊兵不敢窺蜀塞，至今恃此爲金湯。",
      "我生久恨在王後，幸識王孫人物秀。",
      "立朝日淺即西還，自詭一州宜試守。",
      "媯墟北望臨咸陽，往事令人多感傷。",
      "清時乘障姑緩带，試問澆瓜兼採桑。",
      "湖上花光濃似酒，紫微惜別同携手。",
      "一杯爲壽謝不能，千里關山漫回首。",
      "春秋鼎盛握虎符，此行善保千金軀。",
      "籌邊熟慮得全策，歸來却獻平戎書。"
    ],
    "added_time": "2026-01-02 14:01:43"
  },
  {
    "source_file": "poet.song.213000.json",
    "title": "偈頌一百六十九首  其三八",
    "author": "釋智朋",
    "paragraphs": [
      "錯步入雪山，茫茫謾尋討。",
      "鬼眼忽撐開，草窠裏蹲坐。",
      "見底是明星，悟底是什麽。",
      "瞿曇瞿曇，未敢相保。"
    ],
    "added_time": "2026-01-02 14:01:50"
  },
  {
    "source_file": "poet.song.188000.json",
    "title": "同孫子直和李參政東園韵  其六",
    "author": "洪咨夔",
    "paragraphs": [
      "食肉玉關徒自苦，然臍郿塢太生癡。",
      "人心溪壑元無底，富貴功名十二時。"
    ],
    "added_time": "2026-01-02 14:01:55"
  },
  {
    "source_file": "poet.song.207000.json",
    "title": "大道歌",
    "author": "白玉蟾",
    "paragraphs": [
      "烏飛金，兔走玉，三界一粒粟。",
      "山河大地幾年塵，陰陽顛倒入玄谷。",
      "人生石火電光中，數枚客鵲枝頭宿。",
      "桑田滄海春復秋，乾坤不放坎離休。",
      "九天高處風月冷，神仙肚裏無閑愁。",
      "世間學仙者，胸襟變清雅。",
      "丹經未讀望飛昇，指影談空相誑嚇。",
      "有時馳騁三寸舌，或在街頭佯做啞。",
      "正中恐有邪，真裏須辨假。",
      "若是清虛冷澹人，身外無物赤灑灑。",
      "都來聚氣與凝神，要鍊金丹賺幾人。",
      "引賊入家開寶藏，不知身外更藏身。",
      "身外有身身裏覓，沖虛和氣一壺春。",
      "生擒六賊手，活嚼三尸口。",
      "三尸六賊本來無，盡從心裏忙中有。",
      "玉帝非惟惜詔書，且要神氣相保守。",
      "此神此氣結真精，喚作純陽周九九。",
      "此時方曰聖胎圓，萬丈崖頭翻筋斗。",
      "鉛汞若糞土，龍虎如鷄狗。",
      "白金黑錫幾千般，水銀朱砂相鼓誘。",
      "白雪黄芽自無形，華池神水無泉溜。",
      "不解回頭一著子，衝風冒雨四方走。",
      "四方走，要尋師，尋得邪師指授時，迷迷相指可憐伊。",
      "大道不離方寸地，工夫細密有行持。",
      "非存思，非舉意，非是身中運精氣。",
      "一關要鎖百關牢，轉身一路真容易。",
      "無心之心無有形，無中養就嬰兒靈。",
      "學仙學到嬰兒處，月在寒潭靜處明。",
      "枯木生花却外香，海翁時與白鷗盟。",
      "片餉工夫容易做，大丹只是片時成。",
      "執著奇言並怪語，萬千譬喻今如許。",
      "生也由他死由他，只要自家做得主。",
      "空中雲，也可縛。",
      "水中月，也可捉。",
      "身心兩個字，是火也是藥。",
      "龜蛇烏兔總閑言，夫婦男女都颺却。",
      "君不見虛無生自然，自然生一氣。",
      "一氣結成物，氣足分天地。",
      "天地本無心，二氣自然是。",
      "萬物有榮枯，大數有終始。",
      "會得先天本自然，便是性命真根蒂。",
      "道德五千言，陰符三百字。",
      "形神與性命，身心與神氣。",
      "交媾成大寶，即是金丹理。",
      "世人多執著，權將有作歸無作。",
      "猛烈丈夫能領畧，試把此言閑處嚼。",
      "若他往古聖賢人，立教化人俱不錯。",
      "况能驀直逕路行，一條直上三清閣。",
      "三清閣下一團髓，晝夜瑶光光爍爍。",
      "雲谷道人仙中人，骨氣秀茂真磊落。",
      "年來多被紅塵縛，六十四年都是錯。",
      "刮開塵垢眼豁開，長嘯一聲歸去來。",
      "神仙伎倆無多子，只是人間一味呆，忽然也解到蓬萊。",
      "武夷散人與君說，見君真個神仙骨。",
      "我今也不鍊形神，或要放顛或放劣。",
      "寒時自有丹田火，饑時只喫瓊湖雪。",
      "前年仙師寄書歸，道我有名在金闕。",
      "閑名落世收不迴，而今心行尤其乖。",
      "那堪玉帝見憐我，詔我歸時未肯哉。"
    ],
    "added_time": "2026-01-02 14:02:29"
  },
  {
    "source_file": "poet.song.207000.json",
    "title": "畫中衆仙歌",
    "author": "白玉蟾",
    "paragraphs": [
      "不興飲盡孫權酒，正欲畫屏筆脫手。",
      "一點凝墨狀生蠅，剔之不飛心始驚。",
      "獻之興來拈起筆，筆如解飛自鈎掣。",
      "戲染松烟作牸牛，脫似偃角眠沙丘。",
      "蕭賁深得鶴三昧，胸中不與造化礙。",
      "一幅素絹如片天，雪翎欲起凌蒼烟。",
      "僧繇醉後齁齁睡，睡起濡墨作石塊。",
      "擘山裂巖而拏雲，或如伏虎如露拳。",
      "愷之畫蘭藏玉笥，開而視之已飛去。",
      "安得翠葉成寒叢，四景常使飄春風。",
      "聞道南齊宇文煥，精筆妙墨掃蘆鴈。",
      "低頸吸水昂頸飛，髣象荷枯沙瘦時。",
      "唐有處士吳道元，丹青之餘多畫猿。",
      "狀出抱子落寒泉，又如彎弓遶樹奔。",
      "季成畫虎常作怒，鬼神不敢正眼覷。",
      "但見紙上生猙獰，開口解嘯風悲鳴。",
      "葉公好龍故學畫，不覺心孔開一罅。",
      "紙上筆畫方似龍，風鬐浪鬣來爭雄。",
      "韓幹畫馬得滋味，霜蹄巧作追風勢。",
      "可憐張口嘶無聲，只惜風稜瘦骨成。",
      "江頭細草爲誰綠，只有風煙相管束。",
      "阮瞻收拾草精神，筆端與草私爲春。",
      "畫魚古有康靈叔，擲頭擺尾萬鱗足。",
      "紅鱨紫鯉成隊行，躍碎琉璃跳上冰。",
      "仁老胸中有雪月，畫出梅花更清絕。",
      "魯直嗅之嫌無香，幻出江南煙水鄉。",
      "張臻虛心而學竹，風雨瀟瀟生錦軸。",
      "風枝雨幹欲化龍，不堪裁杖扶葛洪。",
      "錢覲畫松掃煙雨，松梢鶴立飛不去。",
      "凌風傲雪冷幾時，翠色不改常清奇。",
      "王維筆下多山水，千山萬水一彈指。",
      "萬頃玻瓈碧欲流，千層翡翠波上浮。",
      "有時畫出幾枯木，一片落霞間飛鶩。",
      "有時畫出古澗泉，浪花滾滾人不聞。",
      "有時花落鳥啼處，正是千林俵秋雨。",
      "有時日暮鴉鳴時，煙際鍾聲催月遲。",
      "有時移却瀟湘岸，移入洞庭彭蠡畔。",
      "有時掇過天台山，相對鴈蕩煙雨寒。",
      "古人去後無人學，學者往往得皮殻。",
      "鬼神却易狗馬難，匠世未能窺一班。",
      "見君丹青與水墨，筆下剜出心中畫。",
      "一發纔精百發精，留取後世不死名。"
    ],
    "added_time": "2026-01-02 14:02:29"
  },
  {
    "source_file": "poet.song.207000.json",
    "title": "拙庵",
    "author": "白玉蟾",
    "paragraphs": [
      "笑携藜杖倚寒松，現世神仙一拙翁。",
      "冠簡投關離玉闕，天人推出鎮琳宮。",
      "身居星弁霞裾上，心在煙都月府中。",
      "豈是摩挲令髮黑，不須服餌自顔紅。",
      "百年贏得十分訥，萬事算來俱是空。",
      "解織蜘蛛空結網，能言鸚鵡被樊籠。",
      "閑將世味閑中嚼，靜把天機靜處窮。",
      "學巧不如藏巧是，忘機不與用機同。",
      "虛空不語虛空廣，造化無聲造化公。",
      "六賊奈人閑不得，十魔見我懶相攻。",
      "凝神多得佯呆力，養氣無非守口功。",
      "欲雨只消呼瀣沆，要雷畧目召豐隆。",
      "人間若也不容住，學騎白鶴乘天風。"
    ],
    "added_time": "2026-01-02 14:02:29"
  },
  {
    "source_file": "poet.song.207000.json",
    "title": "聽趙琴士鳴弦",
    "author": "白玉蟾",
    "paragraphs": [
      "我尋屏跡到猿啼，雲滿山前花滿溪。",
      "高峰壁立七十二，風生兩腋天可梯。",
      "煉師兩鬢東風黑，紺天不流月光白。",
      "簷牙咬雨昨已晴，松幄張空夜瑟瑟。",
      "興濃抱石玄以輕，得意七絃橫玉繩。",
      "膝頭指弄響玲玲，燦然奪目三十星。",
      "初如雨滴芭蕉夜，久坐梧桐猿嘯罷。",
      "宛然幽澗聽鳴泉，偶雜修篁戛清夏。",
      "先疑易水渡荆軻，已轉似勸無渡河。",
      "美人金帳別項籍，壯士鐵笛吹孟婆。",
      "不然雙雉兩南北，或者婦牽蘇武服。",
      "絃中何似湘妃怨，指下爲甚明妃哭。",
      "又非林下感蠨蛸，更匪胡笳叫晚秋。",
      "自然鴈聲下遥塞，忽覺蟬噪過南樓。",
      "君休彈終我畏聽，滿懷今古興亡病。",
      "蒼梧雲愁虞舜遠，鼎湖雲出軒轅冷。",
      "一聲一聲復一聲，不管世間銀髮生。",
      "彈盡天涯夕陽影，又向山中彈月明。",
      "胡長卿，去已久，韓飛瓊，無此手。",
      "玉帝聞未曾，人間空白首。",
      "柳花霏霏滿江城，城外海棠紅淚傾。",
      "恐君餘思更未已，爲我春晝聞晴鶑。"
    ],
    "added_time": "2026-01-02 14:02:29"
  },
  {
    "source_file": "poet.song.207000.json",
    "title": "贈方壺高士",
    "author": "白玉蟾",
    "paragraphs": [
      "蓬萊三山壓弱水，鳥飛不盡五雲起。",
      "紫麟曉舞丹丘雲，白鹿夜嚙黄芽蘂。",
      "浩浩神風碧無涯，長空粘水三千里。",
      "中有一洞名方壺，玉顔仙翁不知幾。",
      "上帝賜以英瓊瑶，縫芝緝槲佩蘭芷。",
      "戲吹雲和下朱塵，還煉五雲長不死。",
      "丹砂益駐長虹容，玉石弗礪愈白齒。",
      "醉飛罡步躡星辰，時把葫蘆梏鬼神。",
      "早曾探出天地根，寸田尺宅安崑崙。",
      "安知我即劉晨孫，不復更覓桃花源。",
      "或者即是劉戽身，豈復別尋會仙村。",
      "一閉目頃游六合，坐裏汗漫詣渾淪。",
      "何必裹糧圓嶠外，寧又遠泛閬風津。",
      "雲屏煙障只笑傲，煙猿露鶴與相親。",
      "君不見剛風浩氣截碧落，上嚴天關九屏惡，俯視萬方萬聚落。",
      "絲長歲月能幾時，米大功名安用爲。",
      "不將世界寄一粟，便請芥子納須彌。",
      "初從螺江問草屧，已判此身輕似葉。",
      "及其流湘過衡嶽，一笑江山闊如楪。",
      "如今坐斷煙霞窩，已誦東皇太乙歌。",
      "不作竹宮桂館夢，奈此四海黄冠何。",
      "夜來坐我酌桂醁，不敢起舞賓雲曲。",
      "何年踏踏去方壺，我欲騎風後相逐。"
    ],
    "added_time": "2026-01-02 14:02:29"
  },
  {
    "source_file": "poet.song.169000.json",
    "title": "安撫待制侍郎徐公挽詞二首  其一",
    "author": "葉適",
    "paragraphs": [
      "玉質金章映海濱，養成天德異凡倫。",
      "曾顔窈渺關前聖，管葛粗疎付後人。",
      "惆悵窮途三訖癸，吁嗟厄歲再逢寅。",
      "送公何物堪將去，留在埋銘石色新。"
    ],
    "added_time": "2026-01-02 14:03:12"
  },
  {
    "source_file": "poet.song.179000.json",
    "title": "感事懷人送春病酒曉起五首  其二",
    "author": "劉學箕",
    "paragraphs": [
      "節物隨時換，朱明斗轉杓。",
      "波肥溪鱮壯，風暖谷鶑嬌。",
      "青草溪頭岸，紅欄水際橋。",
      "懷人無數舍，我欲致書招。"
    ],
    "added_time": "2026-01-02 14:03:19"
  },
  {
    "source_file": "poet.song.35000.json",
    "title": "題荆林館",
    "author": "劉攽",
    "paragraphs": [
      "深山雨過氣清潤，四月居人猶裌衣。",
      "獨坐空庭看喬木，黄鶑語歇繞枝飛。"
    ],
    "added_time": "2026-01-02 14:04:02"
  },
  {
    "source_file": "poet.song.194000.json",
    "title": "謁普德崈德懃濟三祠",
    "author": "程公許",
    "paragraphs": [
      "冠建芙蓉佩綴瓊，水沉馥袂謁靈君。",
      "支分一道岷山雪，鼎峙三宮玉壘雲。",
      "露積大田雙象鼻，駿奔全蜀萬羊羣。",
      "百年征調何當息，乞與乾坤凈戰氛。"
    ],
    "added_time": "2026-01-02 14:04:08"
  },
  {
    "source_file": "poet.song.146000.json",
    "title": "送蔣舍人知利州",
    "author": "項安世",
    "paragraphs": [
      "乙未臨軒賜勅頭，左班詹監右君侯。",
      "兩翁今止一翁健，萬里去爲千里州。",
      "不向殿巖提虎士，亦應帷幄運鴻籌。",
      "阜陵人物今餘幾，况是當年第一流。"
    ],
    "added_time": "2026-01-02 14:04:34"
  },
  {
    "source_file": "poet.song.30000.json",
    "title": "神宗皇帝挽詞五首  其五",
    "author": "司馬光",
    "paragraphs": [
      "式道清行馬，靈輴下陛簾。",
      "雲奔同軓集，雨泣兆民瞻。",
      "石闕蒼煙暝，松門白露霑。",
      "載弓徒隕絕，無計附龍髯。"
    ],
    "added_time": "2026-01-02 14:04:38"
  },
  {
    "source_file": "poet.song.153000.json",
    "title": "梅花十首  其三",
    "author": "許及之",
    "paragraphs": [
      "一頃園池半種梅，更將窠石傍梅栽。",
      "愛風愛月隨宜看，合是詩家带得來。"
    ],
    "added_time": "2026-01-02 14:04:48"
  },
  {
    "source_file": "poet.song.134000.json",
    "title": "畏事",
    "author": "陸游",
    "paragraphs": [
      "畏事偷安百不能，飯蔬聊得曲吾肱。",
      "舊交夢裏時時見，宿疾秋來日日增。",
      "遣悶自鉏幽圃藥，扶衰猶賴故溪藤。",
      "不因顧見鬅鬙影，全是深山退院僧。"
    ],
    "added_time": "2026-01-02 14:05:07"
  },
  {
    "source_file": "poet.song.179000.json",
    "title": "感事懷人送春病酒曉起五首  其五",
    "author": "劉學箕",
    "paragraphs": [
      "雙眉不皺樂平生，一斗時能對客傾。",
      "曉枕恰醒紅日上，篆爐未歇紫烟明。",
      "畫橋貼水輕飛燕，綠牖依山靜囀鶑。",
      "隨雨隨晴看天氣，緩扶筇杖遶園行。"
    ],
    "added_time": "2026-01-02 14:05:35"
  },
  {
    "source_file": "poet.song.29000.json",
    "title": "和景仁緱氏别後見寄求決樂議雖用其韻而不依次蓋以景仁才力高逸步驟絕羣非駑拙所能追故也",
    "author": "司馬光",
    "paragraphs": [
      "至樂存要眇，失易求之難。",
      "昔從周道衰，疇人曠其官。",
      "聲律久無師，文字多缺漫。",
      "仁皇閔崩壞，廣庭集危冠。",
      "紛紜鬭筆舌，異論誰能殫。",
      "或欲狥陳迹，竅厚潛鎪剜。",
      "或欲立私意，妄取舊史刊。",
      "古今互齟齬，大抵皆欺讕。",
      "景仁信其說，墨守不可干。",
      "賤子欲面從，誰與換膽肝。",
      "必求此議決，深谷爲崇巒。",
      "何如兩置之，試就中和看。",
      "天地育萬物，生成適暄寒。",
      "聖人保四海，皇極致阜安。",
      "樂理亦如此，炳煥猶朱丹。",
      "嘽緩與噍殺，折衷遺兩端。",
      "兹道苟不由，芒刃難嬰髖。",
      "魯樂最爲備，雍徹施三桓。",
      "齊韶猶肄習，太公避陳完。",
      "唐民聽伴侣，不復含悲酸。",
      "乃知樂有源，鐘鼓皆波瀾。",
      "昨者清明初，榆火始改鑚。",
      "景仁從許來，傾都咸聚觀。",
      "諸公競邀迓，非獨惜春殘。",
      "議樂不復對，晝夕且窮歡。",
      "來時桃李穠，去日芍藥闌。",
      "三旬只須臾，駛若阪上丸。",
      "轘轅逢雨别，惝怳歸騎單。",
      "東西步步遠，回首祝加餐。",
      "仍冀勉中和，心廣體自胖。"
    ],
    "added_time": "2026-01-02 14:05:36"
  },
  {
    "source_file": "poet.song.117000.json",
    "title": "次雲見過留宿有詩因賡其韻二首  其二",
    "author": "黄公度",
    "paragraphs": [
      "惜別情無頼，狂吟意有餘。",
      "琴尊閒院落，花柳暗村墟。",
      "行樂真聊爾，論交莫後予。",
      "裹糧山下約，來往未應疎。"
    ],
    "added_time": "2026-01-02 14:05:39"
  },
  {
    "source_file": "poet.song.117000.json",
    "title": "久不得浙耗",
    "author": "黄公度",
    "paragraphs": [
      "獨酌澆愁酒，慵翻信手書。",
      "折腰行俗吏，投足且吾廬。",
      "歲月鶑聲老，江湖雁影踈。",
      "依棲五侯第，旅食近何如。"
    ],
    "added_time": "2026-01-02 14:05:39"
  },
  {
    "source_file": "poet.song.175000.json",
    "title": "嘉定甲戌正月以金部郎分閫東淮正當金虜棄巢南奔之時人不願往以君命不敢辭首尾五年而不得代戊寅臘月以少蓬召而病且衰矣自知不堪世用决意南歸舟次豫章三疏丐閑而不得請幡然東下艤棹南康重湖閣夜夢人告之曰死於廬山之下覺而識其事并以小詩謝山神",
    "author": "崔與之",
    "paragraphs": [
      "來到廬山日日陰，斜風細雨亂雲深。",
      "移舟夜壑人閒世，荷鍤春郊物外心。",
      "要把封疆安社稷，誰教軒冕換山林。",
      "殷勤招隠知深意，五老朝來露玉簪。"
    ],
    "added_time": "2026-01-02 14:06:02"
  },
  {
    "source_file": "poet.song.207000.json",
    "title": "贈蓬壺丁高士琴",
    "author": "白玉蟾",
    "paragraphs": [
      "瓠巴騎鯨上天去，伯牙成連亦千古。",
      "淺世斷無鍾子期，弦中妙意爲誰舉。",
      "春風春雨滿瀟湘，人在蓬窗閉竹房。",
      "竹裏鵑啼喉舌冷，花間鶑宿夢魂香。",
      "客從漓沅下衡岳，滿懷詩愁無處著。",
      "請君拂去水晶塵，瀹茗一了撫然作。",
      "道人問予若爲情，伊絃凄兮余莫聽。",
      "一春十病九困酒，三月都無二日晴。",
      "俛首沉吟聲一曲，吟扭一罷撚撥續。",
      "初如雪泉嗽鳴玉，已轉忽如雨簌簌。",
      "於中亦有蠨蛸鳴，倏忽變作冷猿聲。",
      "始疑荆軻渡易水，乃是湘妃夜涕零。",
      "昔從撫斷南風了，羑里幽人始能曉。",
      "可嘆壇中苦杏花，山高水寒即聲杳。",
      "道人此意非人間，笑詠洞章鏘佩環。",
      "能令鳳舞下丹漢，雲裏大地垂頭看。",
      "世間鷄蟲互得失，只好牧羊坐花石。",
      "何爲兒女謾昵昵，候蟲時鳴徒戚戚。",
      "輸君朝朝在翠微，鶴已睡去人不知。",
      "笑思古今一俯仰，彈到千山月落時。",
      "君知否，梧桐枝上雙燕語，盡將萬事等風絮。",
      "琴中日月何翛閑，肯使事逐孤鴻度。"
    ],
    "added_time": "2026-01-02 14:06:19"
  },
  {
    "source_file": "poet.song.156000.json",
    "title": "范宰見寄遊草堂誰謂漁鹽市之什輒同賦一篇不用元白唱酬之法",
    "author": "林亦之",
    "paragraphs": [
      "誰謂魚鹽市，乃枉大夫軒。",
      "既登雲霞觀，更尋薜蘿村。",
      "松枝何夾道，萱草况當門。",
      "借問阿誰家，此爲故人園。",
      "倚竹坐半日，論詩到初根。",
      "愧無捫蝨姿，敢辱輟鸞言。",
      "勞勞青衫客，莽莽紅塵奔。",
      "所至有山水，何曾解討論。",
      "君侯食肉相，杞菊爲心魂。",
      "一縣固多事，終朝如山樊。",
      "行旌遇佳勝，呼賓羅芳尊。",
      "有此幽寂趣，從容以剸繁。"
    ],
    "added_time": "2026-01-02 14:06:44"
  },
  {
    "source_file": "poet.song.112000.json",
    "title": "同鮮于蹈夫管養正飲衛氏雲亭",
    "author": "王之望",
    "paragraphs": [
      "誰結危亭古岸頭，雲容水態入簾鈎。",
      "數峰嵐翠欲排闥，半夜溪聲礙枕流。",
      "入坐烟霞終日秀，對床風雨一燈幽。",
      "那知戎馬紛紜際，杖屨相陪得勝遊。"
    ],
    "added_time": "2026-01-02 14:06:55"
  },
  {
    "source_file": "poet.song.124000.json",
    "title": "次韵答沈明遠",
    "author": "韓元吉",
    "paragraphs": [
      "如君絕足向風塵，顧我宜爲途路人。",
      "阿買八分時自笑，阮瞻三語詎能新。",
      "狂談尚欲嘲風伯，妙筆真堪賦洛神。",
      "得酒相尋那厭數，醉歸官長未應嗔。"
    ],
    "added_time": "2026-01-02 14:07:31"
  },
  {
    "source_file": "poet.song.198000.json",
    "title": "李園有懷孚若",
    "author": "劉克莊",
    "paragraphs": [
      "曾與山公醉不歸，李園水竹尚依稀。",
      "鈿車疾取春鶑唱，鐵笛潜驚宿鳥飛。",
      "昔把蟹螯同酒琖，今持馬策叩城扉。",
      "溪頭一片無情月，偏照愁人淚滿衣。"
    ],
    "added_time": "2026-01-02 14:07:32"
  },
  {
    "source_file": "poet.song.216000.json",
    "title": "黄景純社倉求詩",
    "author": "蕭立之",
    "paragraphs": [
      "黄君爲善不近名，九鼎大呂荆溪評。",
      "賊奴金印棄如唾，未用富民侯漢廷。",
      "只今作倉北原北，肯與貧人供年穀。",
      "乖崖夢中紫府客，君家世美如喬木。",
      "題詩往往來達官，錦標玉軸烏絲欄。",
      "知君見詩應怒駡，百萬摴蒲乞鵝炙。"
    ],
    "added_time": "2026-01-02 14:07:39"
  },
  {
    "source_file": "poet.song.235000.json",
    "title": "苦熱五首  其三",
    "author": "方一夔",
    "paragraphs": [
      "午醉醒來濯碧泉，水亭况是晚凉天。",
      "橫眠蓮葉半晞髮，靜對楊枝雙袒肩。",
      "蹇蝘聲乾林更靜，碧梧陰轉月初圓。",
      "茶甌更試纖纖手，不仗清風送玉川。"
    ],
    "added_time": "2026-01-02 14:07:44"
  },
  {
    "source_file": "poet.song.131000.json",
    "title": "寄題吳斗南玩芳亭",
    "author": "陸游",
    "paragraphs": [
      "北斗以南有吳侯，人物知非第二流。",
      "讀書不放一字過，閉戶忽驚雙鬢秋。",
      "平生離騷讀千遍，屈沱秭歸要親見。",
      "歸來落筆愈驚人，宋玉景差俱北面。",
      "玩芳亭中蘭茝芳，朝回解带春晝長。",
      "愛君憂國有奇作，坐令壯觀還沅湘。",
      "老夫曩亦同此趣，甚欲閑題玩芳句。",
      "無奈生涯今已別，倒壑枯楠忘歲月。"
    ],
    "added_time": "2026-01-02 14:08:01"
  },
  {
    "source_file": "poet.song.3000.json",
    "title": "春遊南靜川",
    "author": "王禹偁",
    "paragraphs": [
      "南過高車嶺，川原似掌平。",
      "峰巒開畫障，畎畝列棋枰。",
      "帝女柔桑綠，王孫野草生。",
      "提壺催我醉，戴勝勸人耕。",
      "商嶺堪携妓，丹河好濯纓。",
      "蓋圓松影密，鞭亂竹根獰。",
      "勃勃畬田氣，磷磷水磑聲。",
      "野桃誰是主，山鳥不知名。",
      "欲舞寧無蝶，思歌亦有鶑。",
      "官閑春日永，擔酒此中行。"
    ],
    "added_time": "2026-01-02 14:08:09"
  },
  {
    "source_file": "poet.song.160000.json",
    "title": "送黄尚書帥蜀",
    "author": "王炎",
    "paragraphs": [
      "六蜚駐蹕臨東吳，益州遠在西南隅。",
      "君王右顧入念慮，選用名德分麟符。",
      "文章政事俱第一，袖手未肯持鈞樞。",
      "清獻之清過於水，忠定之信孚豚魚。",
      "二賢寂寂未有繼，蜀人惟恐公來遲。",
      "泝江萬里飛鷁首，祝公善保千金軀。",
      "髮須未見一絲白，歸來便可居丞疑。",
      "清時緩带鎮方面，問民疾苦勤褰帷。",
      "頗聞今蜀與昔異，昔日民肥今已臞。",
      "願言細意護根本，要令可與同安危。",
      "更須推轂拔人物，勿念折箠笞羌夷。",
      "想見明年初下車，錦官城裏花正都。",
      "四郊按堵但耕鑿，春風蕩漾隨旄麾。",
      "遨頭一笑父老賀，九重不用憂坤維。"
    ],
    "added_time": "2026-01-02 14:08:23"
  },
  {
    "source_file": "poet.song.242000.json",
    "title": "俞景仁教諭相過",
    "author": "黄庚",
    "paragraphs": [
      "江雲舒卷弄陰晴，新綠園林似染成。",
      "花怯曉風寒蝶夢，柳愁春雨濕鶑聲。",
      "棲遲茅屋無塵事，深閉柴門遠俗情。",
      "佳客相過慰岑寂，酒邊閑把近詩評。"
    ],
    "added_time": "2026-01-02 14:08:32"
  },
  {
    "source_file": "poet.song.13000.json",
    "title": "依韻答李晉卿結交篇",
    "author": "梅堯臣",
    "paragraphs": [
      "上交執正道，下交守奇節。",
      "當爲蘭死香，勿作竹枯裂。",
      "試看溫玉堅，何似春冰折。",
      "貴賤事乃見，古今情不別。",
      "平生相與親，晏歲誰可决。",
      "君能持此意，足以表風烈。"
    ],
    "added_time": "2026-01-02 14:09:04"
  },
  {
    "source_file": "poet.song.39000.json",
    "title": "寄李常伯滿粹翁",
    "author": "王令",
    "paragraphs": [
      "我思古人不可見，獨以兩眼紙上求。",
      "苦讀才疲即伏枕，亦冀夢寐從之遊。",
      "每疑賢聖世間有，豈獨古出今則不。",
      "心之所藏弗面見，常恨世腹不可搜。",
      "雖然其中充美者，間或外發文章彪。",
      "揚淮而南誰名聲，盛說李滿乾萬喉。",
      "青天白日所同見，衆亦不敢加瑕疵。",
      "而余零丁始就學，獨矯衆棄先拈收。",
      "要其所學與必至，不止顔孟須孔周。",
      "决將健走獨取到，顧我不肯少待留。",
      "新詩惠見薦自讋，若遇重壓併見投。",
      "星機織成付地錦，神冶鑄出舂天矛。",
      "輝光交華目反眩，噍咀過美涎并流。",
      "退歸畏愛復願學，恍若見富潛謀偷。",
      "顧其才力非當對，猶以一髪紖十牛。",
      "使我苦勉不少得，搦筆欲下先慚羞。",
      "有如姣惡各具體，肉骨不可强彫鎪。",
      "或云才華乃天與，何寡不益多仍裒。",
      "幾時髙車得會合，預期蹈抃呼旁陬。",
      "臨風呻哦欲有寄，自恨拙繭無長抽。"
    ],
    "added_time": "2026-01-02 14:09:28"
  },
  {
    "source_file": "poet.song.39000.json",
    "title": "寒林石",
    "author": "王令",
    "paragraphs": [
      "嘗聞千歲松爲石，豈意今逢林出屏。",
      "苟非木根久自化，豈此石理能有靈。",
      "世間萬怪浩莫問，枉哉山海徒有經。",
      "舒山虢水固險異，疑有神手藏幽冥。"
    ],
    "added_time": "2026-01-02 14:09:28"
  },
  {
    "source_file": "poet.song.39000.json",
    "title": "謝束丈見贈",
    "author": "王令",
    "paragraphs": [
      "賤生不自辰，親没身孤零。",
      "家無一稜田，不得農以耕。",
      "巧智不迨人，工賈難自名。",
      "妄來覷文字，朱墨紛縱横。",
      "合窮心狂髙，不肯束世程。",
      "掲欲望孔孟，今昔相招迎。",
      "去古遠莫到，復今難回行。",
      "窮步匍匐歸，失虎犬不成。",
      "顛倒塵土中，甚若魚噞羮。",
      "祖死不反骨，姊寡歸携甥。",
      "蒼黄無爲謀，嘆慨私失聲。",
      "叩頭屋厦借，解衣鍋蓋賡。",
      "甔石固莫致，升掬猶時營。",
      "學左世共笑，身賤人交輕。",
      "父戒子勿効，妻引夫無朋。",
      "妄承西來招，喜色轉以騂。",
      "非惟迹脱死，始有心期生。",
      "兒童相回環，朋友推弟兄。",
      "有問多無對，新聞多慚驚。",
      "自羞陋淺人，偷竊幸未黥。",
      "風窗敞清虚，飽腹摩膨脝。",
      "睡足起有書，案几交堆盈。",
      "自喜主人仁，不我賢而惸。",
      "新詩重來貺，褒揚借光榮。",
      "何以示相謝，心銘踰血盟。"
    ],
    "added_time": "2026-01-02 14:09:28"
  },
  {
    "source_file": "poet.song.39000.json",
    "title": "夢蝗",
    "author": "王令",
    "paragraphs": [
      "至和改元之一年，有蝗不知自何來。",
      "朝飛蔽天不見日，若以萬布篩塵灰。",
      "暮行嚙地赤千頃，積疊數尺交相埋。",
      "樹皮竹顛盡剥枯，况又草穀之根荄。",
      "一蝗百兒月兩孕，漸恐髙厚塞九垓。",
      "嘉禾美草不敢惜，却恐壓地陷入海。",
      "萬生未死饑餓間，支骸遂轉蛟龍醢。",
      "羣農聚哭天，血滴地爛皮。",
      "蒼蒼冥冥遠復遠，天聞不聞不可知。",
      "我時心知悲，墮淚注兩目。",
      "發爲疾蝗詩，憤掃百筆秃。",
      "一吟青天白日昏，兩誦九原萬鬼哭。",
      "私心直冀天耳聞，半夜起立三千讀。",
      "上天未聞間，忽作遇蝗夢。",
      "夢蝗千萬來我前，口似嚅囁色似冤。",
      "初時吻角猶唧嗾，終遂大論如人間。",
      "問我子何愚，乃有疾我詩。",
      "我爾各生不相預，子何詩我盍陳之。",
      "我時憤且驚，噪舌生條枝。",
      "謂此腐穢餘，敢來爲人譏。",
      "爾雖族黨多，我謀久已就。",
      "方將訴天公，借我巨靈手。",
      "盡拔東南竹柏松，屈鐵纒縛都爲箒。",
      "掃爾納海壓以山，使爾萬噍同一朽。",
      "尚敢託人言，議我詩可否。",
      "羣蝗顧我嗟，不謂相望多。",
      "我欲爲子言，幸子未易呶。",
      "我雖身爲蝗，心頗通爾人。",
      "爾人相召呼，飲啜爲主賓。",
      "賓飲啜釂百豆爵，主不加詬翻歡欣。",
      "此竟果有否，子盍來我陳。",
      "予應之曰然，此固人間禮。",
      "儐价迎召來，飲食固可喜。",
      "蝗曰子言然，予食何愧哉。",
      "我豈能自生，人自召我來啜食。",
      "借使我過甚，從而加詬爾亦乖。",
      "嘗聞爾人中，貴賤等第殊。",
      "雍雍材能官，雅雅仁義儒。",
      "脱剥虎豹皮，借假堯舜趨。",
      "齒牙隱針錐，腹腸包蟲蛆。",
      "開口有福威，頤指專賞誅。",
      "四海應呼吸，千里隨卷舒。",
      "割剥赤子身，飲血肥皮膚。",
      "噬啖善人黨，嚼口不肯吐。",
      "連床列竽笙，别屋連嬪姝。",
      "一身萬椽家，一口千倉儲。",
      "兒童襲公卿，奴婢聯簪裾。",
      "犬豢羡膏粱，馬廐餘繡塗。",
      "其次爾人間，兵皁倡優徒。",
      "子不父而父，妻不夫而夫。",
      "臣不君爾事，民不家爾居。",
      "目不識牛桑，手不親犂鋤。",
      "平時不把兵，皮革包矛殳。",
      "開口坐待食，萬廩傾所須。",
      "家世不藏機，繪繡綿衣襦。",
      "髙堂傾美酒，臠肉膾百魚。",
      "良材琢梓楠，重屋擎空虚。",
      "貧者無室廬，父子各席居。",
      "賤者餓無食，妻子相對吁。",
      "貴賤雖云異，其類同一初。",
      "此固人食人，爾責反捨諸。",
      "我類蝗名目，所食况有餘。",
      "吳饑可食越，齊餓食魯邾。",
      "吾害尚可逃，爾害死不除。",
      "而作疾我詩，子語得無迂。"
    ],
    "added_time": "2026-01-02 14:09:28"
  },
  {
    "source_file": "poet.song.39000.json",
    "title": "寄滿子權",
    "author": "王令",
    "paragraphs": [
      "吾愛子權詩，苦嚼味不盡。",
      "窮思欲名狀，百比無一近。",
      "初如貪追兵，屢請忽許進。",
      "旗旄左右幢，戟劍後先刃。",
      "方爭奮拏先，忽覩斬亂狥。",
      "徐驅得平郊，萬甲合一陣。",
      "偏裨走起頗，中間坐吳臏。",
      "喊呀鬭志酣，彷彿窮敵訒。",
      "前軍奔交兵，後馬走斷紖。",
      "須臾聲金收，萬噪快一儁。",
      "羣降挑戈矛，叩拜乞用釁。",
      "蒼黄請命間，竊視不敢瞬。",
      "玄雲壓空虚，半夜暴霆震。",
      "睡耳起欲掩，驚仆失肝腎。",
      "壯者固已然，况余乃齠齔。",
      "及其久詳味，欲吐復自恡。",
      "有如羅百珍，次第嘬嚼順。",
      "貪豐不辭多，愛美忘餘餕。",
      "故其留人口，雖久咽喉潤。",
      "何時匹馬來，畏愛氣兩振。",
      "唯其未合間，如不獲謝藺。",
      "望風爲此詩，顛倒猶合燼。"
    ],
    "added_time": "2026-01-02 14:09:28"
  },
  {
    "source_file": "poet.song.42000.json",
    "title": "重和四首  其三",
    "author": "馮山",
    "paragraphs": [
      "整此笙歌散鬰陶，雨簷飛瀑瀉秋濤。",
      "吟情徹骨清尤健，飲量隨人喜更豪。",
      "黄菊光容嗟向晚，哀箏言語恨徒勞。",
      "相逢宜共冥冥醉，回首青雲路轉高。"
    ],
    "added_time": "2026-01-02 14:09:37"
  },
  {
    "source_file": "poet.song.112000.json",
    "title": "落梅  其一",
    "author": "王之望",
    "paragraphs": [
      "春意枝間忽暗驚，乘風作陣去縱橫。",
      "蒼苔可忍欺香骨，粉蝶無端亂舞英。",
      "有恨應羞霜月照，鍾情猶頼晚風輕。",
      "夢回一夜頻搔首，腸斷空階驟雨聲。"
    ],
    "added_time": "2026-01-02 14:09:42"
  },
  {
    "source_file": "poet.song.30000.json",
    "title": "御宴送李宣徽知真定府口號",
    "author": "司馬光",
    "paragraphs": [
      "匈奴舊畏李將軍，今日重來幾代孫。",
      "旗尾飄揚山燒裂，馬啼騰踏塞塵昏。",
      "降王稽顙朝南闕，天子垂衣御北門。",
      "幕府事閑刁斗靜，碧潭佳景日開樽。"
    ],
    "added_time": "2026-01-02 14:09:46"
  },
  {
    "source_file": "poet.song.131000.json",
    "title": "春思",
    "author": "陸游",
    "paragraphs": [
      "七十老翁身退耕，可憐未減舊風情。",
      "典衣取酒那論價，秉燭看花每到明。",
      "江浦時時逢畫檝，寺樓處處聽新鶯。",
      "此生無復陽關夢，不怕樽前唱渭城。"
    ],
    "added_time": "2026-01-02 14:11:06"
  },
  {
    "source_file": "poet.song.216000.json",
    "title": "雨中過北湖戲作",
    "author": "蕭立之",
    "paragraphs": [
      "玉虹飲湖湖欲乾，蒼林摇落金彈丸。",
      "黄泥坂深沒白馬，野渡落日人爭船。",
      "山城草草魚菜市，乳鶑呼雛飛不起。",
      "練花曉薄客棲寒，自買湘羅裁半臂。",
      "誰家玉手鳴象床，藕絲夜織芙蓉裳。",
      "等得船成看花□，一屏秋色楚雲香。"
    ],
    "added_time": "2026-01-02 14:11:26"
  },
  {
    "source_file": "poet.song.143000.json",
    "title": "慶東宮生辰",
    "author": "周必大",
    "paragraphs": [
      "聖祖基長發，皇家慶遠覃。",
      "金輪常御極，銀榜夙占男。",
      "萸節辰遲五，蓂階莢度三。",
      "英姿同父祖，秀氣集輿堪。",
      "仁孝由天縱，溫文亦性涵。",
      "兩宮今並事，三善此誰慙。",
      "玉佩班昕肅，牙篦道日談。",
      "儉寧從節苦，正每斥言甘。",
      "甲觀蘭開殿，南陽菊映潭。",
      "名參周發誦，壽百古彭聃。",
      "政省叨峩弁，宮僚阻盍簪。",
      "賓筵應秩秩，鐘鼓夢韽韽。"
    ],
    "added_time": "2026-01-02 14:11:33"
  },
  {
    "source_file": "poet.song.39000.json",
    "title": "寄滿居中衡父",
    "author": "王令",
    "paragraphs": [
      "前會去莫追，後見來無期。",
      "别嘆後見難，悔恨前會稀。",
      "惟吾衡父兄，金純玉光輝。",
      "裁磨殺圭角，不與瓦礫齊。",
      "大匠陶百窑，不問履下泥。",
      "一衡舉十鈞，何棄毫與釐。",
      "余獨何爲人，乃不忍使遺。",
      "有如横道芻，萬足踏不疑。",
      "子何嗜好殊，獨俯掇以歸。",
      "整束使不茨，欲令襍蘭芝。",
      "蘭芝有天香，芻賤雜則非。",
      "然其厠置間，適與薫染資。",
      "文章每借觀，罅隙窺晴曦。",
      "議論使坐聽，穴瞶聞英池。",
      "春園或承招，遊騎亦許隨。",
      "劇雲愛風枝，爇火圍夜棋。",
      "縱談心開張，倒笑冠欹披。",
      "匹馬載以來，東首頸脰疲。",
      "夜夢不厭勞，百里夕一馳。",
      "想見目與眉，百障千藩籬。",
      "不虞自投置，遂若鳥遭黐。",
      "何時獲因緣，連箠促馬蹄。",
      "誓當盡晨昏，不復起退辭。"
    ],
    "added_time": "2026-01-02 14:12:58"
  },
  {
    "source_file": "poet.song.13000.json",
    "title": "田家語",
    "author": "梅堯臣",
    "paragraphs": [
      "誰道田家樂，春稅秋未足。",
      "里胥扣我門，日夕苦煎促。",
      "盛夏流潦多，白水高於屋。",
      "水既害我菽，蝗又食我粟。",
      "前月詔書來，生齒復板錄。",
      "三丁籍一壯，惡使操弓韣。",
      "州符今又嚴，老吏持鞭朴。",
      "搜索稚與艾，唯存跛無目。",
      "田閭敢怨嗟，父子各悲哭。",
      "南畝焉可事，買箭賣牛犢。",
      "愁氣變久雨，鐺缶空無粥。",
      "盲跛不能耕，死亡在遲速。",
      "我聞誠所慙，徒爾叨君祿。",
      "却詠歸去來，刈薪向深谷。"
    ],
    "added_time": "2026-01-02 14:13:32"
  },
  {
    "source_file": "poet.song.156000.json",
    "title": "寄精嚴谷堂老宿二十年欲訪谷堂觀筆法因循去未得偶逢水西客沉吟久之因寄此詩",
    "author": "林亦之",
    "paragraphs": [
      "隔浦娟娟古佛廬，幾迴欲去更踟躇。",
      "欲誇柳氏元和脚，要問隋僧智果書。",
      "見說交情多雋達，每慙識面尚生疎。",
      "山頭紅葉知無限，可許閒人暫寓居。"
    ],
    "added_time": "2026-01-02 14:14:58"
  },
  {
    "source_file": "poet.song.198000.json",
    "title": "蘇李泣別圖",
    "author": "劉克莊",
    "paragraphs": [
      "風雲慘悽，草樹枯死。",
      "笳鳴馬嘶，弦驚鶻起。",
      "熟看境色非人間，祁連山下想如此。",
      "手持尊酒別故人，此生再面真無因。",
      "胡兒漢兒俱動色，路傍觀者爲悲辛。",
      "歸來暗灑茂陵淚，子孟少叔方用事。",
      "白頭屬國冷如冰，空使穹廬歎忠義。",
      "茫茫事往頼畫存，每愁歲久縑素昏。",
      "即今畫亦落人手，古意淒涼誰復論。"
    ],
    "added_time": "2026-01-02 14:15:03"
  },
  {
    "source_file": "poet.song.20000.json",
    "title": "喜雨",
    "author": "李覯",
    "paragraphs": [
      "人皆喜膏澤，我獨憂豐年。",
      "歲凶已賤糴，年豐安得錢。",
      "賦役忽驚駭，倉廩甘棄捐。",
      "銖銅苟可換，富賈寧我憐。",
      "歸來官事了，相弔柴門邊。",
      "農夫未盡死，穀價應常然。",
      "王心幸仁聖，分職當忠賢。",
      "謂穀賤爲美，咄咄無欺天。"
    ],
    "added_time": "2026-01-02 14:15:05"
  },
  {
    "source_file": "poet.song.20000.json",
    "title": "送上官直",
    "author": "李覯",
    "paragraphs": [
      "失意多怨尤，有誰能自知。",
      "遊人務乞丐，之子唯求師。",
      "成名在積善，干錄先闕疑。",
      "根本苟深固，春風諒無私。"
    ],
    "added_time": "2026-01-02 14:15:05"
  },
  {
    "source_file": "poet.song.20000.json",
    "title": "題昱師房三笑圖",
    "author": "李覯",
    "paragraphs": [
      "高僧不出院，屏畫三笑圖。",
      "客子倦遊者，欲去復踟躕。",
      "古人骨朽不可追，今人相見如古時。",
      "人間觸事入吾笑，何必門前有虎谿。"
    ],
    "added_time": "2026-01-02 14:15:05"
  },
  {
    "source_file": "poet.song.20000.json",
    "title": "寄祖祕丞",
    "author": "李覯",
    "paragraphs": [
      "我本山田人，好尚與衆異。",
      "平生重交遊，所得國無幾。",
      "昨者應茂才，西行覷朝美。",
      "時當慶曆初，選舉實多士。",
      "茫茫帝王州，栖栖遠行子。",
      "携錢賃破屋，乞火蒸陳米。",
      "鞍馬到即賣，僮僕癡難使。",
      "有時造公卿，努力向廛市。",
      "數步則一歇，長吁乃能起。",
      "衣冠信質野，言語欠婉媚。",
      "閽人顧之笑，將命見而避。",
      "往往得所請，蹌蹌向前跪。",
      "何能剖懷抱，浪自慕尊貴。",
      "貴人如天神，喘息生雲氣。",
      "野夫等麋鹿，芻豢非所冀。",
      "歸來坐空窗，惆悵夕不睡。",
      "塵埃滿鬚鬢，臭惡入口鼻。",
      "業已辭吾親，中道豈可廢。",
      "僶俛待報聞，愁憂遂經歲。",
      "二年正月晦，閑房適假寐。",
      "有奴來啄門，手披擇之刺。",
      "承命驚下牀，赤脚誤穿履。",
      "從來未識面，只是聞高第。",
      "名顯宦且達，見我當何爲。",
      "再拜請就席，熟視知可畏。",
      "昂昂貌甚古，崖石掀氛翳。",
      "渾渾氣其和，璞玉無芒銳。",
      "高談貫先哲，雅意在茲世。",
      "昔人相遇間，一言猶合契。",
      "今吾於擇之，寧假再三計。",
      "自此習往還，中心蔑疑貳。",
      "如熱息廣厦，如饑享盛饋。",
      "君授南康守，舟維蔡河涘。",
      "我館汴之陰，前去路則邇。",
      "時時結帽带，踽踽尋英軌。",
      "衆人嬌綺羅，相對紉蘭芷。",
      "朱絃自三嘆，笑殺彼鄭衛。",
      "王命有期日，都門一反袂。",
      "君行劇鴻軒，我處近匏繫。",
      "曠日及孟秋，皇慈始收試。",
      "崇崇九門開，窈窈三館祕。",
      "主司隔簾帷，欲望不可跛。",
      "中貴當棖闑，蒐索徧靴底。",
      "呼名授之坐，敗席鋪冷地。",
      "健兒直我前，武怒足防備。",
      "少小學賢能，謂可當賓禮。",
      "一朝在檻阱，兩目但腭眙。",
      "捉筆析所問，移時數千字。",
      "讀書取大者，纖悉或靡記。",
      "炙背雖自奇，寧當至尊意。",
      "龍馬騰天衢，駑駘合羞死。",
      "量才與揣命，坦蕩更何事。",
      "振衣託歸舟，河流迅弧矢。",
      "淮清江且平，踰月在枕几。",
      "及過廬山南，聞君初布治。",
      "船檣既入岸，馬首已來暨。",
      "迎我到府署，相見共欣喜。",
      "嫩橘摘千苞，肥魚斫千尾。",
      "蕭晨徹骨清，佳境邀人醉。",
      "高會雖暫歡，故園當速至。",
      "草草成別愁，悠悠渡湖水。",
      "是時東方曙，俄然北風厲。",
      "陽烏畏威逃，江神以儒戲。",
      "氣象斗不同，波濤大可悸。",
      "長帆張欲裂，孤舟蕩無倚。",
      "或從玉井出，或自銀山墜。",
      "篙工斂手立，脈脈無窮淚。",
      "從者閉目坐，嗟嗟不敢視。",
      "我時撫牀歌，分作長江鬼。",
      "所恨生劬勞，不孝而已矣。",
      "禍福果無妄，險難行可弭。",
      "脫身得平康，引領望鄉里。",
      "厥後過浹日，幸得見維梓。",
      "入門何怡怡，饌具有甘旨。",
      "稚女能紉針，驕兒徧生齒。",
      "芟除閑草萊，疏通舊沼沚。",
      "吾廬可終焉，生計由此始。",
      "郡守方仁賢，學宮盛脩理。",
      "踵門致勤恪，命我論經藝。",
      "麻衣何紛紛，鄉人子若弟。",
      "不唯務章句，所欲興禮義。",
      "施爲有本末，動靜有綱紀。",
      "蚤與鷄同覺，夜與月相值。",
      "孳孳忘飲食，𪛊𪛊在文史。",
      "時附南康書，或逢北來使。",
      "尺素雖滿前，話言難到耳。",
      "殆及三年冬，聞君受朝寄。",
      "名稱按刑獄，勢可平冤滯。",
      "故人漸大任，賤子差自慰。",
      "軒車日已遠，翰墨益難致。",
      "薄命良可傷，降災渾未已。",
      "是年之季冬，舉家纏疫癘。",
      "老母尚委頓，微軀蓋螻蟻。",
      "形骸非我有，魂魄與心離。",
      "權柄在鬼物，功力非服餌。",
      "曉突誰能炊，午關猶未啟。",
      "荏苒再周月，幸會天不棄。",
      "春風動枯槁，甘雨澆根柢。",
      "行行夏交秋，吉微凶不替。",
      "高堂何戚戚，疾病日攢萃。",
      "一夕脾臟間，發泄不復止。",
      "詰朝問無言，目瞑口齒閉。",
      "號呶諸兒孫，雜沓大鼎沸。",
      "嗟哉當彼時，誠恐弗可諱。",
      "醫師相急熱，巫覡兩經緯。",
      "藥草極酸辛，法術殫怪詭。",
      "薄暮乃復蘇，踰旬僅知味。",
      "方茲戀庭闈，旋已對獄吏。",
      "試言其所由，內省亦無媿。",
      "有人同州閭，發迹自徒隸。",
      "竊被儒衣裳，曾亡小材技。",
      "突如游京邑，欲以干明叡。",
      "朝家焉可欺，羈旅謀自濟。",
      "乃造黄紙書，便取青袍衣。",
      "乘船歸南方，斂板謁當位。",
      "自言章奏奇，因藉宦官勢。",
      "詔文降自中，宰府不預議。",
      "既云能占天，且曰善興利。",
      "江淮一經過，郡府十不啻。",
      "到處爭逢迎，莫能思處置。",
      "轉運苦愛奇，得之如國器。",
      "故使按坑冶，庶可展才智。",
      "小人靡忖度，假寵愈放肆。",
      "行符索吏卒，圈印發傳遞。",
      "閻閭望塵拜，州縣從風靡。",
      "遮道結繒綵，鋪筵塞珠翠。",
      "車騎前後呵，給使數百指。",
      "何者爲典刑，獨自誇爪嘴。",
      "在昔秦無人，繞朝贈之箠。",
      "繄我非聾瞽，碌碌寧不耻。",
      "作書貽諫官，姦詐患不細。",
      "有詔令逮捕，按驗取真僞。",
      "是夫知計窮，誣我以罪戾。",
      "上官猶眩惑，準例皆拘係。",
      "幽幽圄犴中，憤憤爭競裏。",
      "周旋二十日，乃克見巧敝。",
      "畫地尚不入，業棘曷可寘。",
      "惟茲謝吾母，幾不全髮體。",
      "教道亦難行，凡庸豈同志。",
      "吁哉養英才，徒以釣積毀。",
      "篋書歸敝廬，庠門任蕪穢。",
      "去年仲夏後，盛暑若火熾。",
      "郊園有餘爽，蔬果聊可嗜。",
      "時復觀田疇，畢力奉耘籽。",
      "人生但飽暖，此外皆淫侈。",
      "思君非一日，欲去無雙翅。",
      "俄聞遷黄州，又說丁喪制。",
      "古來聖與賢，誰不遭醜詆。",
      "蜀日駭狗犬，夏鼎愁魑魅。",
      "人壽有短長，孝子謾憂思。",
      "滅性經所貶，節哀禮爲是。",
      "矧夫王佐才，簡在唐虞際。",
      "揚名以顯親，報德豈不韙。",
      "加飯苟如願，蒼生猶有恃。",
      "適時匪我長，不朽乃所擬。",
      "道義果弗充，富貴反爲累。",
      "回憲本無官，桀紂焉得此。",
      "俗子但相非，吾心已居易。",
      "近者游葛陂，念君在衰枲。",
      "作詩布幽懷，讀之勿嗤鄙。"
    ],
    "added_time": "2026-01-02 14:15:05"
  },
  {
    "source_file": "poet.song.20000.json",
    "title": "名男曰參魯以詩喻之",
    "author": "李覯",
    "paragraphs": [
      "孔門有高弟，曾子以孝著。",
      "求諸聖人言，尚曰參也魯。",
      "才敏誰不願，顧恐難荷負。",
      "苟無德將之，何益於父母。",
      "昔如吳起者，善兵惡孫武。",
      "齧臂游諸侯，親喪哀不舉。",
      "楊彪有子脩，器能頗可取。",
      "一旦以罪誅，舐犢徒虛語。",
      "吾生本薄祜，略無兄弟助。",
      "及汝又一身，不絕如線縷。",
      "祖母唯汝愛，無異所生乳。",
      "寧止託祭祀，亦欲興門戶。",
      "伎倆勿求名，適時乃有補。",
      "計盧勿尚巧，合義乃可處。",
      "持重尚寡過，摧剛庶無懼。",
      "內以保家族，外以揚名譽。",
      "高山在所仰，今人豈殊古。",
      "參魯爲汝名，其字曰孝孺。"
    ],
    "added_time": "2026-01-02 14:15:05"
  },
  {
    "source_file": "poet.song.242000.json",
    "title": "和茅亦山先生雜詠  其一",
    "author": "黄庚",
    "paragraphs": [
      "風柳吹花糝白氈，鶑愁蝶恨有誰憐。",
      "不知春事又三月，堪歎人生無百年。",
      "清氣長留詩卷裏，閒愁不到酒樽邊。",
      "山窗晝永渾無事，一榻分雲枕易眠。"
    ],
    "added_time": "2026-01-02 14:15:26"
  },
  {
    "source_file": "poet.song.160000.json",
    "title": "送朱大卿歸龍舒",
    "author": "王炎",
    "paragraphs": [
      "觚稜挂曉日，浮鷁違都城。",
      "今代朱伯厚，勇去投簪纓。",
      "津津眉睫間，不見離別情。",
      "問之何能爾，內重外物輕。",
      "聲利誘一世，漏盡猶夜行。",
      "豈不厭逐逐，無由息營營。",
      "若人著眼高，不受世網攖。",
      "奮身許國久，艱險亦飽更。",
      "乘傳上蠶叢，擁旄到龍廷。",
      "中朝豹尾班，詎可欠老成。",
      "一旦念丘園，拂衣即遐征。",
      "君相雖貪賢，欲留終不能。",
      "班以內閣奧，秩之閒館清。",
      "皖山插天翠，淮水到海平。",
      "婆娑山水間，可築半隠亭。",
      "雞豚入新社，鷗鷺尋舊盟。",
      "收身謝危機，至此全脩名。",
      "嗟我爲糊口，偃蹇侵頹齡。",
      "仰羨冥鴻高，俯慙曉猿驚。",
      "青山不負約，行矣謀歸耕。"
    ],
    "added_time": "2026-01-02 14:15:29"
  }
]