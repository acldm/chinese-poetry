[
  {
    "source_file": "waitlist_chunk_16.json",
    "title": "晚春登樓",
    "author": "劉攽",
    "paragraphs": [
      "川原自不改，春事已疇昔。",
      "衆芳生晚綠，遠樹森重碧。",
      "流鶑歇復歌，乳燕飛暫息。",
      "對酒獨慷慨，惜無同心客。"
    ],
    "added_time": "2026-01-05 10:55:24"
  },
  {
    "source_file": "waitlist_chunk_28.json",
    "title": "同孫推官廸李郎中鈞督役河上叙懷三首  其一",
    "author": "劉摯",
    "paragraphs": [
      "時哉風物媚郊原，無賴禽聲對客喧。",
      "山色带煙屏依漢，春陽凝日浪浮坤。",
      "河功田利兹爲重，士賤民勞豈足論。",
      "仙老不妨持道氣，朝餐華景望朝暾。"
    ],
    "added_time": "2026-01-05 10:56:48"
  },
  {
    "source_file": "waitlist_chunk_39.json",
    "title": "送王伯奮守筠陽",
    "author": "樓鑰",
    "paragraphs": [
      "三槐名德萃清門，七葉爲州頼有君。",
      "道院無忘山谷賦，郡齋當繼潁濱文。",
      "君應膝上憐文度，我向東牀憶右軍。",
      "振起家聲差易耳，便看奏最躡青雲。"
    ],
    "added_time": "2026-01-05 11:02:37"
  },
  {
    "source_file": "waitlist_chunk_17.json",
    "title": "同永叔子聰遊嵩山賦十二題 登太室中峯",
    "author": "梅堯臣",
    "paragraphs": [
      "日夕望蒼崖，嶄嶄在天外。",
      "及來步其巔，下見河如带。",
      "半壁雲樹昏，山根已霶霈。"
    ],
    "added_time": "2026-01-05 11:08:01"
  },
  {
    "source_file": "waitlist_chunk_17.json",
    "title": "和十一侍郎",
    "author": "韓維",
    "paragraphs": [
      "地傳槐大井泉深，昔侍先庭此鎮臨。",
      "奉使共成三世澤，思親還愴百年心。",
      "懷金豈足驕顔氏，抱甕徒勞拙漢陰。",
      "抖擻塵中千萬慮，海風高處坐披襟。"
    ],
    "added_time": "2026-01-05 11:08:01"
  },
  {
    "source_file": "waitlist_chunk_44.json",
    "title": "送慧林明茶頭頌",
    "author": "黄庭堅",
    "paragraphs": [
      "慧林有一老人，恰似銀甕盛雪。",
      "徹底元無滲漏，旁觀但知皎潔。",
      "有徒三百二百，木鑽漫鑽磐石。",
      "或遇東海鯉魚，一棒令生羽翼。",
      "其餘兩兩三三，歸堂又要茶喫。",
      "上人南來雲水，因行不妨掉臂。",
      "鳳山修水東西，靈草春來滿地。",
      "但令己事相應，歸日馿馱不起。"
    ],
    "added_time": "2026-01-05 11:08:46"
  },
  {
    "source_file": "waitlist_chunk_44.json",
    "title": "途中秋晚送友人歸江南",
    "author": "崔塗",
    "paragraphs": [
      "又指煙波算路岐，此生多是厭羇離。",
      "正逢搖落仍須別，不待登臨已合悲。",
      "里巷半空兵過後，水雲初冷鴈來時。",
      "扁舟未得如君去，空向滄江夢所思。"
    ],
    "added_time": "2026-01-05 11:08:46"
  }
]